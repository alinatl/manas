АЛООКЕ КАНДЫН КЫРГЫЗДЫ ЧАПКАНЫ

Башкы атасы баары кан,
Башынан Кыдыр даарыган.
Түпкү атасы Кыргыздан
Туулган экен Каракан.
Каракандан Угузкан.
Угузкандан Аланча,
Аланчадан Байгур кан.
Байгур кандан Бабыр кан,
Бабыр кандан Төбөй кан.
Төбөй кандан Көгөй кан,
Көгөйдөн Чыйыр, Шыгайдыр,
Дагы бир уулу Ногой кан.
Орозду, Үсөн, Бай, Жакып
Ногой кандан тараган.

Кайраты мыкты, заары күч,
Катылганды кылган түз
Кабылан экен Ногой кан
Жалтанбас болуп туулган,
Жалпыга даңкы угулган.
Кыжырына тийгенде,
Кытайга салган чуулган.

Ал Ногой кан өлгөндө,
Кайра келбес чын жайды
Кайран киши көргөндө,
Кара кытай, манжуудан
Алооке деген кан чыгып,
Айбатынан жан чыгып,
Талдын баарын кулатып,
Тамдын баарын уратып,
Капарсыз жаткан кыргызды
Такыр чаап алды эми.
Ошондо кытай Алооке
Ордону бузуп, күл кылып,
Катындардын баарысын
Камап, байлап, тул кылып,
Түркүгүн сууруп алды эми,
Дүмөктү башка салды эми.
Каны жок каңгып, карайлап,
Талоон болду курган эл!
Адырда жылкы алты сан
Алооке тийип кетти эми.
Тоодогу жылкы тогуз сан
Токтотпой айдап өттү эми.

Ногой Кандын Жакыбы
Эрешен тартып, эр болуп,
Эр уулу менен тең болуп,
Эрбейип атка мингенде,
Эптеп-септеп жүргөндө,
Акбалта абаң барыптыр,
Жакыпка кеңеш салыптыр:
– Эзелден берки эл элек,
Эне тууган эр элек.
Калдайган калктын башына
Каран түн мынча келе элек.
Минтип тирүү жүргөндө,
Кай муратка жетелик!
Күчөгөн экен бул кытай
Күрпүлдөшө кетелик!

Акбалта жайын сурасаң,
Нойгуттан чыккан жан эле.
Алоокеге алдырып,
Ал дагы азып калган чагы эле:
– Өлсөк бирге өлсөк – деп, – 
Тек туруп алым бергенче,
Кырчылдашып көрсөк! – деп,
Караан кылды Жакыпты.

Жарактуулар шайланып,
Жанына кылыч байланып,
Тулпардан тандан ат алып,
Журтунан чогуу бата алып,
Кайран Балта абаңыз
Алтымыш балбан кол баштап,
Алдыга түштү жол баштап.
Аңгыча кудай жалгады,
Каңгайдын сексен балбаны
Токсон беш төөгө жүк тартып,
Алтын, жакут, дилде артып,
Күңдүзү өргүп, түн катып,
Кытайга жөнөп калганы.
Акбалта, Жакып аларды
Талаадан кармап алганы.
Таш-талканын чыгарып,
Такыр кырып салганы.
Алооке кандын алдына
Жөөкүлүк деген балбаны.
Качкан бойдон кутулуп,
Аман жетип барганы.
Кабарчы кабар салган соң,
Сурнай үнү чаңырып,
Добулбас бекем кагылып,
Кытайдын колу жабылып,
Кыжылдап жөнөп калганы.
Калдайган калың кыргызга
Кыйын мүшкүл салганы.
Кыйла жанды кырды эми,
Кыздарды олжо кылды эми.
Сансыз кыргыз эл эле,
Саны калбай тарады.
Кайраттуусун байлады,
Кармап алып жайлады.
Алардан калган балдарды
Дене-кул кылып алганы.
Эркинче жаткан кыргыздын
Ушинтип шору кайнады.
Журттун баары чабылып,
Өлөйүн деп өлө албай,
Өкүмү жок курган журт,
Мүшкүл болду ушундай!
Жай-жайынан кыргыздын
Жалпы баарын көчүрүп,
Арга калбай жашаарга
Алды кетип Бапанга,
Бирөө тентип Алтайга,
Бирөө тентип Каңгайга,
Бирөө тентип Эренге,
Бирөө түшүп кетти тереңге…

Үсөндүн колун байлады,
Орконду көздөй айдады.
Байдын колун байлады,
Желпиниш көздөй айдады.
Тун уулу кайран Орозду
Айдалды ыраак ал дагы.
Акбалта менен Жакыптын
Колдорун артка байлады,
Айлы менен көчүрүп,
Алтымыш жайсаң, сан калдай
Тегеректеп айдады.
Алты өгүз менен төрт качыр
Күчүн берип айдады.
Алты эчки менен үч уйдун
Сүтүн берип айдады.
Жер жүзүнө даңкайтып,
Баткызбай айдап баратты.
Эки күнү бир жерге 
Жаткызбай айдап баратты.
Адыр-будур бел ашты,
Мунарык тарткан чөл басты.

Иленин башы Үч-Арал
Алтай деген жер экен.
Ал Алтайды жердеген
Калмак, манжуу эл экен.
Кыргыздан чыккан кырк үйлүү
Кара калмак, манжуудан
Эчкинин тоңгон майып жеп,
Саанчы кирип, сүт ичип,
Эптеп жанын бакты эми
Жылкысын жайып, күч минип.

Алтайда кыргыз ичинен 
Акылманы Акбалта.
Ирдүүрөөк деген бир жандык,
Кыргыздан келген көк бука,
Көк буканы союшуп,
Абаң Балта кыргызга
Акыл айтат шаңкылдап:
– Кайгырсак да, бышсак да,
Кайра кыргыз табылбайт.
Оокаттын өтөт азабы,
Кетмендеп жерди казалы.
Жан багуучу карыппыз,
Кара калмак, манжуунун
Ортосунда калыппыз. 
Атагы Алтай жер экен,
Кара калмак, манжуу журт
Аштык билбес эл экен.
Оруп-жыйсаң эгиндин
Табагын тайга сатасың.
Акыңды эмгек кайтарат,
Арыганың семирет,
Ачкан курсак тоюнат…
Анда Жакып кеп айтат,
Кеп айтканда деп айтат:
– Азып келген кыргыздар
Акбалта тилин алалы.
Агызып терди маңдайдан
Аштыкты айдап салалы,
Арбытып малды табалы.

Кырк үйлүү кыргыз баарысы
Кызматка кирди жамысы.
Шамыянын шайлатып,
Кош өгүзүн айдатып,
Жердин жүзүн ачтырып,
Уучтап тукум чачтырып,
Жаздан жайга жарышып,
Күздө түшүм алышып,
Айдап алган эгиндин
Кочушун койго сатышып,
Табагын тайга сатышып,
Алтындын кенин казышып,
Казып алган алтынды
Дорбого салып катышып,
Керек десе, калмакка
Төрттүлүк малга сатышып,
«Мээнетибиз кайтты» деп,
Малга тунуп калышты. 

Санкара күтүп, Жакыптын 
Санаасы кабыл болуптур.
Сандыгынын баарысы 
Сары алтын, мүлккө толуптур.
Алтайда манжуу, калмакка
«Бай Жакып» атка конуптур.

Калса да малга бай болуп,
Турганы Алтай жер болуп,
Тутушканы бул жерде
Манжуу, калмак эл болуп,
Өсөөр күнү жок болуп,
Өлөөр күнүн ойлонуп,
Канча жыл жүрдү кайгырып,
Бир балага зар болуп.
Чындап тилеп баланы
Жүрсө да бала көргөн жок, 
Арданып Жакып өлгөн жок.
Эгемден бала сурады:
«Ажал анык, чара жок, 
Аман жүрөөр санаа жок.
Акыретке бет алсам,
«Атакелеп» артымдан
Наалып калаар бала жок.
Кара жаак айбалта
Кайкалатып ким аштайт?!
Камоодо жүргөн журтумду
Капа кылбай ким баштайт?!».

Жакып байдын агасы,
Атасы менен ага-ини, 
Чыйыр деген киши эле.
Ал Чыйырдын аялы
Булгар каны Эштектин
Шакан деген кызы эле.
Чыйырдын көзү өткөндө,
О дүйнө сапар кеткенде,
Калдайына калмактын
Жүгүнүп Жакып барыптыр:
«Чыйырдын жесир катыны
Жеңемди алып, багам» деп,
Көшөрүп атып, алыптыр.
Шаканды калмак ошондон
Чыйырды атап калыптыр.

Байбичеси Чыйырды
Байынан бир күн кеп сурайт:
-Неге мынча капалуу
Күңгүрөндүң? – деп сурайт. – 
Малдан келдиң сабылып,
Кабагың карыш салынып.
Көзүңдөн агат кара жаш,
Дагы кандай шумдук кабылып?..
– Куруп калсын дүнүйө,
Куубаш Жакып атандым.
Жашым жетти кырк сегиз,
Күндө-түндө тыным жок,  
Дүнүйө күттүм куп тегиз.
Акыретке бет алсам,
Алтын, күмүш, пул калат.
Айдаган малга ээ болуп,
Алтайдагы кул калат.
Оболоп учкан ак шумкар
Таптап салаар кишим жок.
Жаш күнүмдөн мал жыйдым 
Бала менен ишим жок.
Мал жыйган ишим чала экен,
Дүнүйө ээси бала экен.
Артыңда бала жок болсо,
Дүнүйөсү курусун,
Бузулуп калган калаа экен.
Калктын баары сени айтат
«Катыны жүрөт туубас!» деп.
Эки катын алганым,
Туяк көрбөй зарладым.

Бай Жакыптын айтканы
Байбичесин муңайтты:
– Мендей курган кемпирди
Мээнетке кудай жаратты.
Элүүгө жашым жеткени,
Эчактан бери түңүлдүм,
Эсимден бала кеткени.
Эркелектен токолуң
Эмдиге туубай неткени?
Бакдөөлөт аты коюлуп,
Бала тууп бергенсип,
Басып жүрөт чоюлуп.

Ачууланды Бакдөөлөт:
– Мен шордуну «нетти» деп!..
Эжеке, сенин жолуң кууп,
Этегимен кан чыкпай 
Жолуңу жолдоп кеттим! – деп,
Бакдөөлөт чыгып кеткени.

Муну укканда байбиче
Көзүнүн жашы төгүлүп,
Жүүнү бошоп жыгылды
Жүк түбүнө бүгүлүп:
«Уга көр, Кудай, зарымды,
Аман коюп чалымды,
Жашарта көр жанымды?!  
Алда, берсең тилегим,
Айабайм сенден барымды, 
Төрт түлүктүү малымды!»
