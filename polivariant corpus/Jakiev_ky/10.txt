АЛТАЙДАН КӨЧӨӨР АЛДЫНДА АТАБАБАНЫН ЖЕРИН ДУШМАНДАН ТАЗАЛОО

Эки ай мурун эр Манас
Элге кабар салды эле.
Чубак менен Ажыбай
Чакырууга барды эле.

Кошуунун алып жайнатып,
Жер майышкан кол алып,
Ак асаба, кызыл туу
Айгайлаган ызычуу,
Көк асаба, көпкөк туу,
Көк жаңырган улуу чуу
Кыргыз топтоп, мол келди.
Желек туудан бөлүнбөй,
Жердин жүзү көрүнбөй
Алтайдын Арал талаасы
Адам менен жык толду.
Арыстаның жүрөт аралап,
Ушул келген көп колду.

Азаматтын баарысы
Аят куран окушуп,
Атын оңдоп токушуп,
Азыгын жанга байлашып,
Кылычты белге чалышып,
Айбалта, найза, шалк этме
Жарагын бойго алышып,
Колкуржунду бүктөшүп,
Кошколоңдун баарысын
Кош атына жүктөшүп,
Караанына көз жетпей
Караган көздөр кайышып,
Караталаа, боз чабыр
Жердин бети майышып,
Күрөөкү соот жаркылдап,
Күлүк буудан алкылдап,
Кемерлер белде шаркылдап,
Кең багалек балкылдап,   
Найзанын учу жылтылдап,
Аскердин башы кылкылдап,
Ногойдон калган кызыл туу
Оболотуп аштады.
Кан Жакыптын агасы
Бай абаң жолду баштады.
Казак, кыргыз аскери
Калың черүү кол болуп,
Түркстан карай бет алып,
Жөнөп калды шартылдап.

Эртеси жок кечинде,
Түш эңкейген кезинде
Ушул жолдо Бай өлдү.
Доолбас согуп дүңгүрөп,
Жаназа окуп күңгүрөп,
Урматтап аны эл көмдү.