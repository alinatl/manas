ТЕКЕС КАНДЫН ЖЕҢИЛГЕНИ

Үчтурпанды жердеген,
Урушуп адам жеңбеген,
Карасууда калаасы,
Каар аярдын баласы
Кутурган Култаң качыптыр,
Терс Майоодо Текес кан,
Темселеп ага барыптыр.
Манасты айтып майышып,
Текестин бутун кучактап,
Ыйлады Култаң кайышып:
– Камданбасаң курудуң,
Алтайдан чыкты кыргыздар,
Кабарга келип турумун!
Жалганы жок мунумун!
Үстүңдөн караар улугуң
Акунбешим эр – деди, –
Ага кабар бер! – деди. – 
Суң кытайдан кан койгон
Орго баатыр каның бар,
Ого да кабар бер! – деди.

Аны укканда калтырап,
Коркуп Текес калганы:
– Камданалы, кокуй! – деп,
Чакыртып Куяс аярды
Доргосун дароо чаптырып,
Күнчүлүк жерге аткарды.
Көзгө атаар мерген машынан,
Көз жалтанбас башынан,

Айтууга даңгыл сөздүүдөн,
Алысты көргөн көздүүдөн
Дүрбөтүп баарын калганы.

Түн ортосу болгондо,
– Түк коркпо! – деп Текести,
Мактанып Куяс барыптыр.
Сээр окуп, сыйкырлап,
Арып дуба салыптыр:
Мейли терек, мейли тал
Адам болуп калыптыр.
Мейли камыш, мейли чий,
Мейли куурай, мейли чөп
Аскер болду сансыз көп.

Куястын көрүп өнөрүн,
Уруп кеткен Текес кан
Унутуп койду өлөөрүн.
«Келсе эле бурут өлдү» деп,
Кенебей жатып алганы.
Кер-Көлдө маңгул Оргого
Издеп кабар салбады.
Акунбешим паашага
Айтып киши барбады.

Төртүнчү күнү Текеске
Манас жете барганы.
Калдайган колду көргөндө,
Таңыркап туруп калганы.

Күлдүрдүн уулу Чалыбай,
Күлдүргүчү Ажыбай,
Кыраандын бири Кутубий,
Кыпчактардын Тазбаймат,
Каратоко Мажиги,
Кайраты ашык Чалиги
Кабылан Манас баатырга 
Кан Айдаркан баш болуп,
Баары келди акылга:
– Аяк-башы күнчүлүк
Кошуун басып калыптыр.
Айталаага кол батпай
Адам толуп алыптыр.
Кан Текеске мынча кол
Кайдан келип толду? – деп, –
Кашайгырга катылбай
Кайтсак кандай болду? – деп.
Кабагына Манастын
Каары келе калганы:
– Катындын кылаар иши бул!
Качып кайда кетесиң?!
Каптап чыкса мынча кол,
Кандарым, шондо нетесиң?!
Же жер алдында жатпасаң,
Малың менен башыңды
Көрүнбөс жерге катпасаң,
Мынча черүү коёбу,
Же асманга чыга качпасаң! – 
Ачуулана сүйлөнүп,
Айманбоз менен куулөнүп,
Бармак болуп калганы,
Бастырып жолго салганы.

Абасы Бакай кеп айтат:
– Ай, токтогун!- деп айтат. – 
Кароолду мен бир чалайын,
Көрүнүп коюп аларга
Качкан болуп калайын.
Кууп калса артыман
Тосуп уруш салаарсың.
Тос-тос кылып баарысын,
Мени ажыратып алаарсың. – 
Аны айтып эр Бакай
Жаракты белге чалынып,
Жаратканга жалынып,
Көкчолок атты чуратып,
Артынан чаңын буратып,
Колго жакын жеткени:
«Көрүп мени турса да
Неге мени качырбайт?» – 
Деп ойлонуп шер Бакай
Жарым бута жапжакын
Жанына барып туруптур.
«Качырсам» деп кыялы
Кабыланың найза сунуптур.

Жайнап турган көп кошуун
Жалпы найза сундурду,
Мындай шумдук ким кылды?!
«Атсамбы?» деп бирөөнү
Бакай колуна мылтык кармады.
Жабыла мылтык сундуруп,
Калмактар кесеп калганы.
«Кантээр экен дагы?» деп,
Абаңыз кылыч алганы.
Карап турган көп черүү
Кылыч алды, кыңк этпейт,
Кыйкырбаса эр Бакай,
Унчугуп бирөө былк этпейт.
Абаң Бакай билди эми:
«Амал экен бул иш» деп,
Арсаң-арсаң күлдү эле,
Кол да күлүп калганы.
Катылбастан эр Бакай
Кайра жолго салганы:
«Адам эмес, кол эмес,
Өнөр экен бул – деди. – 
Турат экен жазганбай,
Күрөшсөң күрөш кылгандай,
Атып ийсең аткандай,
Акылын мунун таппасак,
Аскерди бөөдө кыргандай»
Деп ойлонуп эр Бакай
Арстан Манас баатырга 
Көргөнүн айтып барды да,
Чекселеп дары алганы.
Кошуундан тандап жараган
Кыйындарды алды да,
Сээрлеген черүүгө
Ээрчитип кайра барганы.

Черүүнүн байкап баарысын,
Аябай төгүп дарысын,
Өздөрү оолак качышып,
Өзөн бойлоп жатышып,
Дүрбөй түшүп, от берди,
Дүнүйө жүзү солк деди.
Шамал тийди күркүрөп,
Сыйкырлаган береги
Камыш, чийи, куурайы,
Кайың, талы, тереги
Жалпы күйдү дүркүрөп.

Алтайдан келген эрендер,
Бууданды минген берендер
Текес кандын калаага
Чабуул койду буркурап,
Аламан коюп калышты
Жер жаңыртып чуркурап.
Чакчалакей калмактар
Талаага качты дыркырап.
Эр Манастын колунун
Арбындыгын көргөн соң,
Жаалына чыдабай
Куясты Текес жарганы.

Текес кандын ордого
Эр Манастын кошууну
Куюлуп кирип барганы.
Кутулаарга жер койбой
Бекем курчап алганы.
Өжөрлөнүп Текес кан
Өзүнө бычак салганы.

Ошондо Манас кеп айтат,
Кеп айтканда бек айтат:
– Кылыч чаппай, ок атпай,
Кыйынсынып жаа тартпай
Алдырып салган ким дейсиң,
Албаңар жарты ийнесин!
Не кылабыз калмактын
Эзелтен жыйган дүйнөсүн! – 
Андан соң Манас кайрылды
Калмактардын калкына. – 
Текес өлдү дуудуңар,
Текши көрүп турдуңар.
Катыны менен балдары
Кашында карап турдулар.
«Паашабыз өлдү» дедиңер,
Башы жок калса денеңер,
Тирилигиң болбостур.
Жакыныңдан кан танда,
Көтөрүп тууңу байлагын,
Көпчүлүк, каның шайлагын!

Карача деген бар экен,
Насили кыргыз уруудан,
Кезегинде Алооке,
Аны да кууп айдаган,
Токсон миң үйлүү жан экен.
Буга чейин бу чалда 
Доотайлык мансап бар экен.
Ошону улук кылууга,
«Карысаң да болгун» деп,
Калмактар айтып калганда,
Болоор менен болбостун
Ортосунда турганда,
Болууга моюн сунганда,
Жакына жакын барганы
Сайкал аттуу баласы.
Билип калса тек-жайын
Намыска бекем Сайкалы,
Бирге ойноп, бирге чоңойгон
Балдарына калмактын
Кастарын тигип, жоолашып,
Эрегишип калаарын
Абдан сезип атасы
Ичине сырды батырып,
Айтпай жүргөн жашырып.
Этчыбыктай ийилген,
Эркекче кийим кийинген,
Ак, кызылы бөлүнгөн,
Айнектей көзү көрүнгөн
Нурдуу кызыл бети бар,
Ууздан аппак эти бар
Кыз Сайкал келип кеп айтат:
– Кантесиң, ата, – деп айтат, –
Өкүмдөн жутап калгандай,
Өлүп калган Текестин
Тонун тоноп алгандай
Жакшы болбос мунуңуз,
Жайыңызга туруңуз!

Бир атадан туулган
Акылдуусу, акмагы
Алты уул бар эле.
Улуусу Текес кан эле,
Эң кенжеси алардын
Акылы бар даанасы,
Он сегизде чамасы,
Тейиш аттуу бала эле.
– Баарың каршы болбосоң,
Кан көтөрдүм Тейишти! – 
Деп Карача жар салы.
– Алып кел – деп, – каныңды –
Арыстан Манас, Айдаркан
Алар айтып калганы.

Текес кандын иниси
Тейиш аттуу баланы
Ак кийизге салганы,
Оңпоңдошуп калмактар
Үч айлантты калааны.
Текестен калган кызыл туу
Айчыгын алтын аштады,
Калмактар тойду баштады.