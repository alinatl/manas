МАНАСТЫН  КЫЗ  САЙКАЛ МЕНЕН  БЕТТЕШКЕНИ

Күндүк жерден алыстан
Күлүгү келет жарышкан.
Балбандары көп болду
Багалектен чалышкан.
Жамбы атыш, толгон оюндун
Байгелерин алышкан.
Оюндун шарты ушундай:
Сарт менен кыргыз өнөктөш,
Казак, калмак бир болду.
«Баатыр сайыш болсун» деп,
Башчылары токтолду.

Он жетиде жашы бар,
Башында тулум чачы бар,
Сарыбуурул аты бар
Сайкал чыкты каркыбар.
Жоого кийчү жарагын
Кийптир баарын, карагын.
Жекесан бутта чойкоюп,
Желектүү найза койкоюп,
Кыз Сайкал туруп алыптыр.

Казак, калмак төрт жүз миң
Камалышып турду эми.
Сарт, кыргызы төрт жүз миң.
Сайышууга жан чыкпай
Сабыркашып турду эми.

Бердике менен Акбалта:
– Бердиңер – деп, – намысты! – 
Бекем айтты калкына.
Байдын уулу Бакай да
Бакылдады күүлөнүп:
– Катындан качкан не жорук,
Туулбай кал! – деп сүйлөнүп,

Канча айтса, киши укпады,
Камалды, коркту, чыкпады.
Эч ким чыкпай койгон соң,
Казак менен калмагы
Байгени алып бажактап,
Кете турган болгон соң,
Көкжалың Манас арданды:
– Туубай калсын баарыңды,
Сайыштырып катынга
Кетирдиңер арымды! – 
Сырттан Манас аттанды,
Айманбоз минип болкоюп,
Сырнайза колдо койкоюп.

Жанчмак болуп төрөнү
Кыз Сайкал катуу көгөрдү:
«Алтайдан келип, биздерди
Атышпай-этпей жадаткан,
Куяс менен Текести
Акыретке караткан.
Өлтүрүп Манас каныны,
Тынчытайын жаныны!
Оюндан окус кылайын,
Кыргыздын журтун кырайын!»
Муну ойлонуп кыз Сайкал
Сарыбуурул тулпарга
Санына камчы салганы.
Сарала байрак найзаны
Колго имерип алганы.

Астын тосуп, Сайкалды
Карап көрсө, кыз экен,
Как сулуунун өзү экен.
Ошондо Манас ой кылды:
«Өзүм алчу кыз экен,
Катуу сайсам нетээр? – деп, –
Кокус өлүп кетээр? – деп, –
Өлүп кетсе бекер» деп,
Талуу жерин мээлебей
Оңдоп найза кармады.

Оңолбогон Сайкал кыз
Кагып ийип найзаны,
Кабылан Манас баатырга
Найза шилтеп калганы.
Найза тийди төшүнө,
От чагылды баатырдын
Ошол жерде көзүнө.

Кайра тартып калышты,
Кыйкырган бойдон кыз Сайкал
Катуу кылып намысты,
«Каңгайлап!» ураан чакырып,
Арстан Манас баланын 
«Өлөөр жерин тапсам» деп,
Кыраанга найза сайганы,
Оң колтугун жырылтып,
Аркасынан Манастын 
Оркоюп чыгып калганы.

Кармашкан бойдон кыз, жигит
Жанашалап жарышып,
Тай чабым жерге барышып,
Калмактын Сайкал балбаны
Кабылан Манас баланы
Оң далыдан алганы,
Ат күчүнө салганы,
Оодара тартып алууга
Оңтойлотуп калганы.

Ошонгуча болбоду
Акбалтанын Чубагы
Октой атын чуратып,
Ортого жетип барганы:
– Эңиш эмес, сайыш! – деп,
Сайкал минген сары атты.
Башка кагып өткөнү.
Сайкалдын Сарыбуурулу
Жалт этип үркүп кеткени.
Ээрден оогон төрөнү
Акбалтанын Чубагы 
Ийнинен өөдө жөлөдү.

Айдаркан, Бакай экөөлөп,
Сайкалдын сайган найзасын
Жылдырып сууруп алыптыр,
Суурулган жерден кан кетти,
Кенебей турган эр Манас
Ичи күйүп калыптыр.
Оржемил деген дарысын
Жутуп алды баарысын.
Аккан каны басылып,
Айнектей көзү ачылып,
Айманбоз атын чуратып,
Майданга жетип барыптыр.
Аны көрүп акырып,
«Зубундап!» ураан чакырып,
Сайкал жөнөп калыптыр.

Мурунтадан бу Манас,
Аял жандуу куу Манас
Сулуусуна суктанып,
Сундурган найза бош кармап,
«Жараттуу кылбай алсам» деп,
Аяп жүргөн эр Манас
Ачуусу келди сурданып.

Сайкал, Манас жетишти,
Жанчышып өтүп кетишти.
Жаалданып эр Манас
Төшкө найза неткени.
Дөөкүрсүгөн Сайкал кыз
Тоодой болгон Сары аттын
Соорусуна кеткени.

Төшүнө найза кагылып,
Көзүнөн оту чагылып,
Эсинен Сайкал жаңылып,
Буруп башын Сары аттын
Бучкакка камчы салганы,
Буластаган Сайкал кыз
Элине качып барганы.

Айманбоз атын аргытып,
Артынан чаңын баргытып,
Куба Манас барыптыр:
– Колунан келсе, жыксын! – деп,
Коркпосун Сайкал, чыксын! – деп,
Ат ойнотуп эр Манас
Айгайлап туруп алыптыр.

«Өлтүрсө да барбайм» деп,
Көсөм сулуу Сайкал кыз
Аттан түшүп алыптыр.
Эр Манас катуу сайганда,
Эси чочуп кыз Сайкал
Күйүгүп катуу калыптыр.

Аны көрүп баарысы
Калмактан Тейиш, Карача
Майданда турган Манаска
Барып калды өтүнүп:
– Сайышууга Сайкал жан
Чыкпайт экен, баатыр, – деп, –
Калың калмак жыгылдык,
Алдың намыс акыр, – деп.

Анда Манас кеп айтат,
Ызаланып бек айтат:
– Же жыгылып, же жыкпай
Кете албаймын! – деп айтат.

Карача бай сөз айтты:
– Сандыргалуу Манаска
Сабыр кыл деп айталы,
Белек кылып баатырга
Сайкалдын атын тарталы.
Арачылар бул сөздү
Абдан макул алышты.
Атын алып Сайкалдын
Арстан эрге барышты:
– Көктүк кылба, баатыр, – деп,– 
Көпчүлүк жаалап калышты.

Анда Манас муну айтты:
– Айтууңарга көндүм, – деп, – 
Тартууңарды көрдүм, – деп, –
Сайкал минген тулпарды
Кайра өзүнө бердим, – деп, – 
Атын берди өзүнө.

Шек туудурбай калмакка
Ошондо айтты Карача:
-Калмакка каның кошулбайт,
Кыргызсың! – деп кызына.

Андан кийин кыз Сайкал
Арстан Манас баатырдын 
Көрүнбөдү көзүнө.
«Нак ушуну алсам» деп,
Манастын жүрдү көөнүндө.
«Акыры Манас мендик» деп,
Арман менен күн санап,
Кыраан сулуу Сайкал кыз
Манаска жар болууга
Купуя сыры болгон дейт.
Атасына Сайкалдын
Жуучу түшүп, жан келсе,
Туш-туш жактан кан келсе,
Жашылала суп көйнөк
Кийбей койгон эмеспи.
«Башымды кессе, көнбөйм» деп,
Тийбей койгон эмеспи.
«Эр Манас!» деп зарланып,
Күйүп жүргөн Ал кандай?!
Манас - Манас болсо да,
Армандуу жарды алалбай, –
Жаратат жанды ар кандай! – 
Кызарбастан бозоруп,
Капага ичи толгон дейт.
«Кайрылбай Манас кетти» деп,
Карача кандын Сайкал кыз
Күдөрүн үзүп койгон дейт.
Аты Кызыр думана
Кыз Сайкалдай байкушту
Каблан Манас баатырга
Түшүндө нике кыйган дейт.
«Кыяматтык жарсыңар,
Акыретте баш кош» деп,
Көксөөсүн экөөн тыйган дейт.