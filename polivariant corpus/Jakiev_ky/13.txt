МАНАС  БААТЫРДЫН ОРГО КАНДЫ ТАЛКАЛАП, ЧҮЙДӨГҮ АКУНБЕШИМДИ, ТАШКЕНДЕГИ ПАНУС КАНДЫ ЖЕҢГЕНИ

Муну мындай таштайлы,
Ала-Тоодо кыргыздан
Азыраак кабар баштайлы.
Далай шаар, калаасы
Ойрон болуп калыптыр
Манжуу, калмак, кытайдан.
Жарымы кыргыз баласы
Угушкан экен мурунтан:
«Калмакты сүрүп келет деп,
Кыргыздын караан Манасы».
А жердеги кыргыздар:
«А, кудай, келсе кана!» деп,
Тымызын канды табасы.

Эр Манастын кошууну,
Тейиш кандын тоюнда
Оюн-күлкү көп болуп,
Алты күн бүткөн соңунда
Кер-Көлдү көздөй бет алып,
Жүрмөк болуп калышып,
Улуу черүү кол болду.
Көптүгүнөн аскердин
Бет алган жери жол болду.
Жер кайкалап дүңгүрөп,
Добул согуп күңгүрөп,
Керней тартып бапылдап,
Сурнайдын үнү такылдап,
Жарактын баары жаркылдап,
Асабалар калкылдап,
Мукабүл найза солкулдап,
Буудан аттар болкулдап, 
Тууну тууга урушуп,
Тозоңду тоодой бурушуп,
Чуудан кулак тунушуп,
Бөлүнүп барат колдору,
Үч канат болуп жолдору.

Каркыра басып калкылдап,
Каруу-жарак жаркылдап,
Оң жак канат жол менен
Бара жатыр эр Көкчө
Жүз элүү миң кол менен.

Төрө Манас, эр Бакай
Төрт жүз миң аскер кол менен
Куюлуп алып жөнөдү
Кулусун жакы жол менен.
Аскерине карасаң,
Аяк-башы ат чабым,
Туруна канат сап тартып,
Төш таянып лыкылдап,
Күңгөй бойлоп күркүрөп,
Күйгөн оттой дүркүрөп,
Кыраан Бакай жол баштап,
Айнакул баатыр кол баштап,
Арстан Манас аскери
Бара жатыр былкылдап.

Жүз элүү миң кол менен
Үрбү баатыр бөлүндү.
Сол канат болгон жолунда
Ала-Бел ашуу көрүндү.

Баарына башчы эр Манас,
Башка уруудан маңгул бар,
Баатыр Жайсаң даңгыл бар,
Күлдүр, Калдыр беги бар.
Манжуулардан кошулган
Бала Мажик эри бар,
Баштатан Дөгөн кары бар.
Таятасы Манастын
Булгар каны Эштектин
Жамгырчысы дагы бар.
Каракалпак Бердике,
Каңгайлардан Келдике.
Нойгуттардан Чубак бар,
Аргын Каракожо бар,
Найман, дуулат кошо бар.
Андан бөлөк бу жактан
Алтайлыктын баары бар,
Биринен бири калышпас
Жалтанбаган баатырлар.

Кол салбай жоого, токтошуп,
Манастын колу конгондо,
Кароолду мыктап койгондо.
Кер-Көлдөгү Орго кан,
Орго кандын Көк-Дөбө,
Ошо жерге туу тиккен
Калмакта кыйын бу төрө.
Дөңүнө Орго барыптыр,
Добулду катуу кагыптыр:
– Акыл качып башымдан
Алсырап азыр турамын.
Кылым кыргыз эл деген,
Түпкү атасы булардын
Түркстанды жердеген.
Азып-тозуп ар жакка
Тентип кетип келбеген.
Билбейбиз кайда жүргөнүн,
Азыркысын угабыз
Алтай тоосун жердеген
Аты Манас бирөө дейт,
Адам уулу жеңбеген.
Аргасын кандай кылабыз,
Табыңар мунун айласын,
Сурадым кайрат силерден. – 
Муну айтып Орго кан
Дүңгүрөтө кагыптыр
Урушка сокчу барабан.
Үч жүз миң экен аскери,
Үргөлүп атка мингени.
Чоң уруштун кернейин
Кернейчи тартып ийгени.
Оргодон бөлөк жан калбай
Баары урушка киргени.

Төрө Манас элдери,
Төрт жүз миң экен келгени.
Айкырып найза салышты,
Аралашып калышты.
Замбирек үнү күркүрөп,
Калкандар сынды быркырап,
Кан төгүлдү шыркырап,
Жебенин огу кыркырап,
Мылтыктын огу чыркырап,
Жер титиреп күңгүрөп,
Кулак тунду дүңгүрөп.

Урушкан жери ушу элдин
Эки суунун арасы,
Тасманын сары талаасы.
Колу сынып коркурап,
Козголо албай буркурап,
Буту сынып буралып,
Боору менен суналып,
Сойлоп аткан андан көп.
«Үйдү көрбөй өлдүм» деп,
Ойлоп аткан андан көп.

Кыйынсынган кытайга
Кыргынды кыргыз салганда,
Баатыры Орго турбады,
Кайкалаган качырга
Капталга камчы урганы.
Манасты кайсап жечүдөй
Найзаны сунду ченебей.
Камчы урганда боз качыр
Чымын-куюн чурады.

Айманбоз санга бир салып,
Сырнайзаны колго алып,
Бек беттешип Оргого
Берениң Манас жетти эми.
Жүрөгүнүн толтосун
Жара сайып өттү эми.

Туу жыгылды, кан өлдү,
Аралда калмак аскери
Каны өлүп, кайрат кыла албай
Жапырт качып калыптыр.
Акунбешим паашага
Баш калкалап барыптыр.

Ат-тонунан айрылып,
Өзү барды кай бирөө.
Кулагынан айрылып,
Көзү барды кай бирөө.
Сол колунан айрылып,
Оңу барды кай бирөө.
Оң колунан айрылып,
Солу барды кай бирөө.
Башын бууп кур менен 
Бөрксүз барды кай бирөө.
Мурунунан айрылып,
Көрксүз барды кай бирөө.
Эки буттун бири жок,
Чолок барды кай бирөө.
Эптүү айткан сөзү жок,
Нокок барды кай бирөө.
Башы-көзү кызыл кан,
Жашып барды кай бирөө.
«Балакетке калдык!» деп,
Шашып барды кай бирөө.
Омуроого ок тийип,
Онтоп барды кай бирөө.
Оозуна келген кепти айтып,
Оттоп барды кай бирөө.
Төртөө-бешөө чогулуп,
Топтоп барды кай бирөө.
Төрөсүнөн айрылып,
Жоктоп барды кай бирөө.
«Биртууганым өлдү!» деп,
Боздоп барды кай бирөө.

Көрүп туруп Акбешим
Көлдөй төктү көз жашын.
Кыжылдап барган кытайдын
Кыйласынан кеп сурайт:
– Кыйын бекен кыргыздар?
Кылганын айткын, – деп сурайт.

Сары Кыяр аяры
Көргөнүн айтып ыйлады:
– Агып, ташып, каптаган
Сел көрө элек экенбиз!
Ар тараптан арбыган
Эл көрө элек экенбиз!
Ажалдан башын тартпаган
Эр көрө элек экенбиз!
Арбын черүү, улуу топ
Кол көрө элек экенбиз!
Айгайлашып урушкан
Жоо көрө элек экенбиз!
Аркабыздан аз күндө
Келеби деп коркомун.
Сазайыңды колуңа
Береби деп коркомун!

Аны укканда Акун шаа
Акылы кеткен кезеги.
Кайраттанып аздан соң
Калкына тилин безеди:
– Тулпар минип, туу аштап,
Турушканда көрөрбүз.
Түп көтөрө сап тартып,
Урушканда көрөрбүз.
Каза жетсе, күн бүтсө,
Кайда да болсо өлөөрбүз!
Омдоп кыргыз кол келсе,
Өрт күйгүзүп, мол келсе,
Өжөрлөнүп урушуп,
Ажал жетсе өлөөрбүз!

Ушинтип айтып Акун шаа
Катчыга катын жаздырды,
Кандык мөөрүн бастырды.
Тоосу менен оюна
Токсон жигит чаптырыды:
– Каптап бурут кол келсе,
Кабарды ылдам салыңар.
Он эки миң кол алып,
Ала-Белге барыңар.
Жарагың болсун колуңда,
Күнү-түнү уктабай
Күзөт кылгын баарыңар!
Эми, Шамың шаа, өтө балбансың,
Салышкандын баарына
Акыр заман салгансың.
Кызыл-Сууда Бооңду
Жолдош кылып алгайсың.
Он алты миң кол алып,
Көтмалдыга баргайсың.
Капчыгай чыккан коосунан,
Кызыл-Омпол тоосунан
Кароолду катуу кармагын.
Жаздым кылып кокустан
Өткөрүп ийсең бурутту,
Бурут бизди курутту! 

Шамың шаа жүрдү жолуна,
Бооң баатыр жайсаңын
Эки миң аскер кол менен
Кошуп алды жанына.

Ошо кезде келатты
Арстан Манас жаш баатыр
Элкин күнгөй жол менен,
Төрт жүз миң аскер кол менен,
Айгайлаган чуу менен
Ак асаба туу алып,
Көк жаңырган чуу менен
Көк асаба туу алып,
Чүйдү көздөй бет алып.
Калмакта Шамың шаа төрө
Кароолго чыгып бырыптыр
Кызыл-Омпол дөбөгө.
Кела жаткан аскердин
Түрүн көрүп алыптыр
Дүрбү салып көзүнө:
«Айбаты катуу, заары күч,
Арбын экен колу!» деп,
Жүрөгү түшүп калыптыр.
Он сегиз миң аз колу
Качып жолго салыптыр.

Келе жатып эр Манас
Төрт ачакей жол көрдү:
«Тогуз жолдун тоомунда
Кароолчусу калмактын
Кантип болбой койсун?» деп,
Кооптонду, шектенди.
Алты жолдош алыптыр,
Бастырып чалгын чалыптыр.
Ар тарабын караса,
Адыр-адыр коосу бар,
Аркайган бийик тоосу бар.
Аттардын изин байкаса,
Анча-мынча кол жатып,
Качып кеткен түрү бар.
Кабылан Манас баатыры
Баарын байкап акыры,
Кайра кайтып келиптир
Көтмалдыда колуна,
Көргөнүн айтты баарына.

Абасы Бакай кеп айтат:
– Аңдаңар, балдар, – деп айтат. –
Отузда быйыл жашым бар,
Оң-солду көргөн башым бар.
Ар жылгага миң аскер
Өрдөп чыгып барыңар.
Беш-алты миң кол барып,
Тоонун башын алыңар.
Так ушундай кылбастан,
Капчыгайга кокустан,
Каптап кирсек окустан,
Тосоту болсо тоосунда
Таш кулатып, ок атып,
Талкалап бизди салбасын.
– Айтканыңдай болсун – деп,
Эр Манас кабыл алганы,
Жүз элүү миң кол менен
Артуу белге салганы.

Кырк миң аскер кол менен
Кыраан Бакай жөнөдү
Тилке-тилке коо менен,
Чыкканы тоонун башы экен,
Чылкый мөңгү, таш экен.
Кырктын башы Айнакул
Жетимиш миң кол менен
Бет алган жагы Байдамтал.
Эки күн, эки түн жүрүп,
Айнакул, Бакай баарысы,
Ошпур баштап карысы
Кооптонгон тоосунан
Аман-эсен чыгышты
Капчыгайдын оозунан.

Күндүн мурду чалганда
Арстан Манас баатыры
Кырга чыгып караса,
Акунбешим паашанын
Көрүндү жаткан калаасы.
Кашатка туусун сайыптыр
Тагылык аттуу баатыры
Көп аскер менен жол тосуп,
Чымырканып калыптыр.

Кырдан туруп кан Манас
Байракты төмөн жапырды.
Кыргыздын колу кылкылдап,
Кыядан чыкты былкылдап.

Тагылык баатыр акырды:
– Токтотпой тоого кама! – деп, –
Ат мылтык! – деп бакырды.

Жебенин огу кыркырап,
Мылтыктын огу зыркырап,
Эр Манастын аскери
Беттешти калың жоо менен.
Мылтыктын үнү басылбай,
Төбөдөн түтүн ачылбай
Ойдо, дөңдө турушту,
Ок жаадырып урушту.
Каарданып эр Манас
Мукабүлдүү сырнайза
Булгап колго алганы,
Тулпарга камчы салганы,
Туусун көздөй калмактын
Туйгун эр жөнөп калганы.

Калмактан баатыр Тагылык
Калган экен камынып,
Сыр кундактуу көк бараң
Тарс дедире бир коюп,
Элден чыкты бөлүнүп.
Көк түпөктүү көк найза
Көтөрүп алып колуна.
Көсөмсүнгөн куу калмак
Кыраан Манас көкжалдын
Ошондо келди оңуна.
Оңу болбой неткени,
Айманбоз октой жеткени.
Манастын сайган найзасы
Сыртынан чыгып кеткени.

Туу түбүндө калмактар
Жамгырдай кылып жаа тартты,
Мөндүрдөй кылып ок атты.
Ошондо Манас кабылан
Элүү миң аскер кол менен
«Мөндүлөтүп» калмакты
Көк адыр ылдый чубатты,
Тиккен туусун кулатты.

Кабылан Манас баатырдын
Туш-тушка кеткен колу бар.
Айдаркан уулу эр Көкчө,
Айбаты журттан бөлөкчө,
Ал кошулду Манаска.
Кыпчактардын Үрбү кан
Бул кошулду Манаска.
Жортуулга чыкса, ак жолтой,
Жоого тийсе, сан колдой
Абакеси кан Бакай
Ал кошулду Манаска.

Төрөсү баштап, төрт баатыр
Дөгүрсүгөн кытайдын 
Төгүп канын баратыр.
Ымалайдын Кайып кан,
Карабөрк кызыл тартуулап,
Манаска болгон кайната,
Күлдүрдүн уулу Чалыбай,
Күлдүргүчү Ажыбай,
Каратоко Мажиги,
Камбардын уулу Чалиги,
Акбалтанын Чубагы,
Айнакул баатыр бу дагы.
Улак кандын Бердибек,
Сыны-сыргак, өзү шер,
Атагы калган Сыргак деп.
Алтайдан келген кыраандар
Кырдагы кытай аскерин
Ойду көздөй сүрүптүр.
Ойдогусун оңдурбай 
«Ойбойлотуп» түрүптүр.

Алты күн мурда кытайдын
Калкынын баары үркүптүр.
Ээн калган шаарына
Эр Манас баштап кириптир.

Акунбешим падыша
Кырк беш жылы хан болуп,
Казынасы карк толуп,
Уруштун камын жегени
Үч ай он төрт күн болуп,
Туу көтөрүп дүңгүрөп,
Туш-тушунан күңгүрөп,
Ак жалдуу кара ат минип,
Башында алтын таажысы,
Алтын айчык тон кийип,
Көмкөрө калкан тартынып,
Көпкөк темир артынып,
Улуктарын ээрчитип,
Барды майдан четине.
Кайраттанып бакырып,
Кыйратчудай акырып,
Турду туунун бетине.
Көптүгүнө ишенип,
Көжөлүп качпай турганы.
Урушка сокчу добулбас
Дүңгүрөтө урганы.
Кытай, кыргыз эки аскер,
Бузулгандай жер жүзү,
Бирин бири каптады.
Жыгылганын тургузбай
Тебелеп-тепсеп таптады.
Ага иниден айрылып,
Бирин бири таппады.
Бир чекеси уруштун
Шагардын кара коосунда,
Башы Маран тоосунда.
Орто жери Ой-Талаа
Орчун шаар, көп калаа.
Аягы Кара-Кырчында,
Кара-Кашат сыртында.
Жүз миңден аскер жыйырма төрт,
Жүргөн жер болду кызыл өрт.
Толгон экен кыргынга 
Сары-Өзөн Чүйдүн талаасы.
Кызыл канга жуулду
Кыргыз, кытай арасы.
Азууларын аркайтып,
Ат өлүптүр сулайып.
Муруттарын чычайтып,
Эр өлүптүр булайып.

«Элим кандай болду? – деп, –
Жаратканга жалынып,
Эр Манас ойлойт муңайып. – 
Падышамсың, бир Кудай,
Барлыгыңа сыйындым!
Башымды байлап өлүмгө
Барча журтум жыйылдым.
Асман-жердин ээсисиң,
Улуу Теңир, бир өзүң.
Көрүнбөй туруп колдодуң,
Ыраак туруп жакынсың,
Кичиге-кичи, чоңго-чоң
Ырыс берип жатырсың.
Өзүңө өзүм ишенип,
Майдан куруп жатырмын.
Баш байладым өлүмгө
Бабамдан калган жер үчүн!
Суу ордуна кан төктүм,
Бөрк ордуна баш кестим,
Жараткан, өзүң кечиргин!
Жүрөк берип бирөөгө
Баатыр кылган өзүңсүң.
Дүнүйө бербей бирөөгө
Бакыр кылган өзүңсүң.
Аягы менен бастырып,
Адам кылган өзүңсүң.
Акыл бербей бирөөгө
Наадан кылган өзүңсүң.
Жаркыратып жайнатып,
Күн жараткан өзүңсүң.
Кара зулмат караңгы
Түн жараткан өзүңсүң.
Бирди кылып пайгамбар
Билиндирген өзүңсүң.
Минтип биздей кулуңду
Бүлүндүргөн өзүңсүң.
Акыл жетпес затыңа,
Жалынам жалгыз атыңа,
Жападан жалгыз Кудайым,
Жеткиргейсиң даатыма!
Атамдын жерин талаштым,
Кытай арбын, кыргыз аз
Аянбай жардам бергин!» деп,
Айманбоз тулпар атына
Камчы салып эр Манас
Кылычын алып колуна,
Качырып жөнөп калганы
Акунбешим паашага.

Качып берди курган шаа
Манастын түшүп астына.
Сүрү катуу эр Манас
Айманбоз менен жетиптир,
Аркага найза нетиптир.
Ак жал кара атынан
Акун шаа кулап кетиптир.
Арт жагынан акырып,
Айнакул жетти бакырып,
Акун шаанын ал жерде
Кылычтап башын кесиптир.
Кыргын түшкөн талаада
«Кыргын чалым болгун» деп,
Эр Манас айтып өтүптүр.
Ошондон кийин бул киши
Айнакул аты өчүптүр,
Кыргылчал атка көчүптүр.

Кыргыздын кыраан Манасы
Талаа толгон кытайга
Чакчалакей салганда,
Кытай, калмак чыркырап
Качып калды зыркырап.
Калганы калды тутулуп,
Качканы качты кутулуп.
* * *
Меркиш, Мерке, Шамың шаа,
Дабагасы кошо да – 
Улук сөрөй төрт каңгай:
– Чантуудан бирди койбо! – деп, 
Акылдашып алышты.
Казак менен кыргызды,
Кары-жашын калтырбай,
Ойлоду тегиз кырышты.

Кетелик аттуу бир калмак
Кеңешти угуп калыптыр:
– Качып кетип кутул – деп,
Кудуңбай кыргыз досуна
Келип кабар салыптыр.

Кудуңбай өзү бай экен,
Элүү киши чаптырды.
Түрк уулунан түк койбой,
Алаш урук болгондун 
Баарына кабар айттырды.

Катын, бала, кары, жаш,
Кыргыз, казак аралаш
Үркүп качты бүлүнүп,
Уругу башка кытайдын 
Душмандыгы билинип.

Улук сөрөй төрт баатыр
Алты жүз миң аскерин
Асыр кылып алыптыр.
Кыргызды кырып кирмекке
Даярданып калыптыр.

Ташкендеги Панус кан
Тебелеп-тексеп кыйла жыл
Кыргыздын жерин караткан.
Маңгул, тыргоот, калмактан
Төрт жүз миң аскер кол курап:
– Алтайдан келген чантууга
Акыр заман салам! – деп, –
Акунбешин паашанын
Кунун кууп алам! – деп,
Кытай, дөөтай, калдайы,
Чыйраксынган далайы
Кылкылдаган туу менен,
Кайгайлаган чуу менен
Кырмак болуп жөнөттү
Чүй тарапта кыргызды.

* * * 
Чыйырчыктын тоосунда
Алаштын арбын эли бар,
Баймырза деген беги бар.
Чалабай деген балбанды,
Чакыртып аны алганы.
Чапкылашып баарысы
Көкөтөйгө барышты.
Жанадилдин баласы,
Жалпы кыргыз зардалы,
Көп жашаган жан экен,
Көк ала сакал чал экен.
Көкөтөйдүн күткөнү
Көп дүнүйө, мал экен.
Караса да кытайга,
Кытайдан кийген кандык чен.
«Көкө дөө» деп аталып,
Түмөнгө малы толгон дейт,
Түркстандын журтуна
Байлыгы маалым болгон дейт.

Кыргыз, казак ал чалга
Акылдашып барганда:
– Ташкенде Панус каны – деп, –
Арбып-дарбып кытайлар
Аскер жыйып алды – деп. –
Аскеринин баарысы
Өзөндүү жолго салышты,
Кыргыздан жалгыз жан кошпой
Жортуулга жөнөп калышты.
Кытай, калмак дүрбөөнүн
Билдиңизби жай-жөнүн?
Көкөтөй анда кеп айтат:
– Көбүңөр уккан – деп айтат. –
Аз күндөн бери угамын,
«Отуз уул кыргыздын
Оюгунан чыкты деп,
Он бир шаар даңгытты
Ойрон кылып жыкты деп,
Алтайдагы кыргыздан 
Аты Манас мыкты» деп.
Чүй боорунда кыргызды
Кытайлар азыр жыйды дейт.
Манастан көргөн кордуктун
Өчүн андан алууга,
Кыргыз, казак тукумун
Туташ кырып салууга
Кеңешин кытай кылды дейт.
Оболдон курган коргонуң
Он эки капка Ташкенди
Кыйла заман жыл болгон
Кытайдын бизден алганы,
Кыргызга кордук салганы.
Букара болдук каңгайга,
Буйругун туттук ар заман.
Башка түшүп калбасын
Башкача кыйын тар заман.
Кыйла күндөн бер жакка
Кытайдын пейли бузулду.
Кан ордосу жагына
Кыргыздын башын кылайтпайт,
Кокус барып калгандар
Кордук көрбөй соо кайтпайт.
Панус деген канына
Башта жакын болгондор
Бара албай калдык жанына.
Сактыкта кордук жок деген,
Өзөндүү Ташкен шаарыңа
Өрт күйдүрүп салбасын,
Манастан көргөн кордуктун
Өчүн бизден албасын.
Тоодогу элдин баарысы
Сак болуп, жолду карасын.
Башкы атабыз Каракан,
Эр Турандан тараган.
Он биринчи атабыз
Арбагы бийик Алаш кан.
Кабарлашкын жер-жерге,
Уругу алаш элдерге, – 
Айтты ушинтип карысы.
– Карынын сөзү акыл – деп, 
Макул көрдү баарысы.

Билеги жоон балбанын,
Билими артык зардалын,
Маңдайы жайык баатырын,
Малай, жакыр, бакырын,
Тилге жүйрүк чеченин,
Тик качыраар неченин,
Айла табаар аярын,
Атышкан жоого даярын
Астыртадан сүйлөшүп,
Балбандары жөнөлдү
Барскан, күрсү сүйрөтүп.
Баатырлары жөнөлдү
Найзаларын өңөрүп.
Кыргыз, казак - алаш эл
Аскери кумдай көбөйүп. 
Камбылдар кылыч байланып,
Каруу-жарак шайланып,
Мергендер мылтык алышты,
Панустан кеткен аскердин
Артынан жөнөп калышты.
* * *
Аны таштап салыңар,
Арстан Манас каныңар,
Андан кабар алыңар.
Бууданды минип кенебей,
Булут көчкөн немедей
Найзанын учу чабышып,
Аскердин башы кагышып,
Саадакчы саадак асынып,
Сап-сап болуп бастырып,
Чыңыроо тартып, най менен
Бара жатыр баатырлар
Казак, кыргыз калкы бар.
Манжурия, маңгуттан
Кыргызга өткөн канчалар,
Өңкөй баатыр каркыбар.
Түн болсо жылдыз санашып,
Күндүз жолду карашып,
Желек туудан бөлүнбөй,
Жердин жүзү көрүнбөй
Толкуган дайра аскери
Тууну тууга урунтуп,
Суулуу жердин топосун
Баткак кылып жуурултуп,
Байкап көргөн душмандын
Заманасын куурултуп,
Каран салып калмакка,
Суң кытайдын колунан
Ташкенди кайрып алмакка
Бара жатыр батышка
Башчы - Манас Жолборсу,
Өңчөй шерлер-Жолдошу.

Ташкендин Панус каны бар,
Урушмакка чыкканы,
Төрт жүз миң аскер саны бар,
Бара жатты жабылып,
Чүй кыргызын кырганы.
Алты жүз миң кол качкан
Акунбешим канынан.
Төрт жүз миңге кошулду
Алты жүз миң кол барып.
Басылбаган улуу чуу,
Панус кандын кызыл туу
Көтөрүлдү калкылдап.
Арасынан аскердин
Төрт жүз керней бапылдап,
Кыргызды көздөй ок атты,
Ок тийген жерлер казылды,
Обо көчкөн немедей
Күн күркүрөп басылды.
Мылтыктардын түтүнү
Туман түшүп ачылды.
Ал жердеги кыргыздар
Ар тарапка чачылды.
Панус кандын аскери
Ат коюшуп качырды.
Кабылан Манас баатырың:
«Качырыш андай эмес мындай!» деп,
Кылычты кындан алганда,
Кыйкырып жөнөп калганда,
Ат коюшту канча жан,
Аксакалы Айдаркан,
Баштап кирди Бакай кан,
Кыргыз, казак баарысы
Шыпкала чапты турбастан.
Суудай агып кызыл кан,
Ал күнү болгон уруштан
Жердин жүзү бузулган.
Кыргыздын колу кытайдын
Оюн тоого жапырды.
Тоосун ойго жапырып,
Тозоңун көккө сапырды.
Үч күн, үч түн тынчыбай
Уруш менен жүрүштү.
Кытайдын колун кыйратып,
Үч күндүк жерге сүрүштү.
Кыргыз, кытай эки журт,
Көптүгүн көрсөң кара курт.
Канчанын каны төгүлдү,
Төртүнчү күнү болгондо
Эки кол эки бөлүндү.

Көкөтөйдүн көп колу
Камады арттан кечилди.
Ташкенди көздөй кача албай
Кытайдын жолу бекилди.
Көздөн учту кытайдын
Ташкен деген калаасы.
Сары калдай калмагы,
Сапырылып баарысы,
Боздоп үрктү далайы.
Арстан Манас башында
Аккан дайра сел болуп,
Каптап барат кытайды,
Кара шамаал жел болуп.
Өлгөндөн калган кытайы,
Маңгул, калмак аралаш,
Качып кетип баратыр.
Дүнүйөгө карабай
Чачып кетип баратыр.
Кечээ качкан орунун
Бүгүн барып кыргыздар
Басып кетип баратыр.

Кыргыз, казак биригип,
Кыргын салып кытайга,
Каран салып калмакка,
Балаа кылды маңгулга.
Көпкөк желек туу менен,
Кыйкырык , ызы-чуу менен,
«Кыргыздаган!» дуу менен
Кыраан Манас жөнөлдү.
Кара байрак туу менен,
«Казактаган!» чуу менен
Көкчө баатыр жөнөлдү.
Ак асаба туу менен,
Айгайлаган чуу менен
Кыпчак Үрбү жөнөлдү.
Баатыр Бакай, Баймырза
Башчы болуп колуна,
Баштап алып жөнөлдү
Кең Ташкендин жолуна.

Калаага кирди капташып,
Он эки капка Ташкенге.
Олут эмес эзелтен
Түрк уулунан башка элге.
Түбүн түптөп таш менен
Түрк баласы салдырган.
Таштан түбүн кылгандан
Ташкен атка калтырган.
Кастык кылып калмактар,
Какандагы кытайга
Эки жүз жыл алдырган.

Суң кытайдын Панус кан
Дале такта отурган.
Ал бейкапар турганда,
Айгай салып көп алаш
Калаага кирген чагында,
Кернейдин үнү бапылдап,
Сурнайдын үнү такылдап,
«Манастап!» ураан чакырып,
Көчөнүн ичин көчүрүп,
Көккө чаңын сапырып,
Аскер кирип алыптыр.
Такта отурган Панус кан
Талып түшүп калыптыр.

Ташкендин ичи дуу болуп,
Дабыр-дүбүр чуу толуп,
Таң атырды көпчүлүк,
Дабырты бийик көп түрүк.

Эр Манастын кошууну
Нечен күн өрүүн болду дейт.
Чыйырчык, Ташкен жерине,
Андагы кыргыз элине
Көкөтөй баатыр карыны
Кан көтөрүп койду дейт.

Көкөтөйдүн көк туусу
Көтөрүлдү калкылдап.
Манастын колу жол тартты
Алтайды көздөй шартылдап,
«Эми Ала-Тоого көчсөк» деп,
Жеңиштүү эрлер жаркылдап.