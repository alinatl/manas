АЛТАЙДАГЫ КЫРГЫЗДАРДЫН АЛА-ТООГО КӨЧҮП КЕЛГЕНИ

Абаң Кошой карыя
Адамдан башка олуя:
«Каза жетсе, өлөм – деп, –
Кабылан Манас баатырга
Караан болуп берем» деп,
Көк темирдей куралып,
Он эки миң кол алып,
«Алтай бойлоп коном» деп,
Манаска келип кошулган.

Жапасын жандын кетирип,
Жалпы кыргыз бүткөндү
Жай баракат көчүрүп,
Кайран абаң эр Кошой
Бөөт-бөөт бел менен
Көч жөнөткөн кези экен.

Агала желек, көк тууну
Ыргап көчүп келатат.
Баарынын чери жазылып,
Жыргап көчүп келатат.
Жакыпта бар санкара,
Акбалтада түмөн мал.
Эңсегени Ала-Тоо,
Байкуш кыргыз куулган,
Чыңырып эне тууган жер.
Эренче тонун кийишип,
Желбеген жорго минишип,
Тынбай көчүп өтүшүп,
Кичи-Жылдыз, Чоң-Жылдыз
Агын суусун кечишип,
Өгүз-Ашуу, Тай-Ашуу
Катар ашып келди эми.
Иленин башы Үч-Арал
Өрүүн боло берди эми.
Үч-Жыргалаң, Коңуздуу
Бойлой көчүп жүрдү эми.
Ат боройлоп сыдырып,
Тегиз көчүп кыдырып,
Ылдый карай бет алса,
Каркылдаган карга  жок, 
Куркулдаган кузгун жок,
Сары-Өзөн-Ата дээр экен,
Кең Иленин жээги экен.
Аккан суунун боюна,
Чоң өзөндүн оюна
Чогула журт конду дейт,
Жеткилең өрүүн болду дейт.
Ат баспаган жер экен,
Алмасы чирип, көң экен.
Жаңгагы кулап, сай толгон
Элсиз ээн талаасы
Берекелүү көрүнгөн.
Килемдей чөбүн тебелеп,
Кенен жайлап, ким конгон?

Жеткилең Манас ушунда
Жети күн түнөп жатыптыр.
Көч токтотуп, эл жыйып,
Үч күнү жыйын ачыптыр.
Шиберге оонап жатышып,
Эркинче кумар жазышып,
Кепти ортого салышты,
Кеңеш кылып калышты.
Ак сакалы жаркылдайт,
Абаң Кошой баркылдайт:
– Эмгектеген бала бар,
Өбөктөгөн кары бар.
Жакында чыктык Алтайдан,
Айыл кандай конмокчу?
Алышкан душман далай бар,
Айла кандай болмокчу?
Аржагы Талас, Атбашы
Алоокенин колунда,
Али толуп жатат башкасы.
Айланайын кулунум,
Капчыгай оозун алалы,
Өзөнгө малды салалы.
Жоону бирге жоолойлу,
Доону бирге доолайлы.
Катарлаш конуш алалык,
Кароолду катуу кылалык.
Азган-тозгон аз элге,
О, балам, караан болуп туралык.
Биз, өбөктөгөн карыбыз,
Өксүп барат алыбыз.
Эки тизгин, бир чылбыр,
Ээ, кулунум эр Манас,
Эми колго алгының.
Эңкейип калган абаңды
Эңишээр жерге салгының.
«Аксакал абам Кошой» деп,
Ала жүргүн эсиңе.
Абакеңдин айлына
Айланып кез-кез бара жүр.
Картайып кетип баратам,
Кабыланым, кабар ала жүр.
Башчы болдуң бул элге,
Дегениңе көнөбүз.
Кыргыз бүткөн тукуму
Кандыкты сага беребиз!
Казына камдап, кол жыйна,
Кайратты мыкты мол жыйна.
Бекине турган жерди тап,
Бели бекем эрди тап.
Катуу бороон, катуу күн,
Кулунум, канчалык өтөөр башыңан.
Кыр-кырда кыргыз элиңе
Кызыккан жандар дагы бар.
Кылчайбай канды агызаар
Кызталактын баары бар.
Бууданын демдеп суутуп,
Байлап жатат Алооке.
Калмак менен маңгулун
Шайлап жатат Алооке.
Семирип, сергип оңгондо,
Секиге чыга конгондо,
Элиңди түгөл башкарып,
Өз алдыңча болгондо,
Астыңдагы Алооке
Тим койбос сени жепжеке.
Күтүнбөстөн сен жатсаң,
Бир күнү чабаар айлыңды.
Ошого моюн бербеске
Ок өтпөгөн тон камда.
Куусаң жетпей калбасын,
Ок жетпеген ат камда!
Кызыр чалган Манасым,
Сага кыйындын баары жолугаар.
«Кызматыңда болсом» деп,
Канчанын көөнү оолугаар.
Ат семиртип, ык кылгын,
Азаматты кырк кылгын.
Жөндөп алгын жороңду,
Тыңдап алгын чороңду.
Ушундан ары көчкөндө
Сары-Өзөндүн аржагы
Кадимки Талас, Кең-Кол бар,
Калкка жеткен кабары.
Жердей көр ошол жериңди,
Күтө көр кыргыз элиңди!
Таласты күтүп, чеп кылгын,
Төрт тарабын бек кылгын!
Беттеп душман келбеген,
Бейкабар адам желбеген,
Өндүрүн адам чалбаган,
Өрдөп эч ким барбаган
Таласты конуш кыла көр.
Азган-тозгон аз элди
Айланаңа жыя көр.
Өзүңө өрнөк Таласка
Бара жүргөн ушул жол.
Эки жолдун айрылыш,
Эки суунун кайрылыш,
Эми бура тартаар кез келди,
Береним Манас, аман бол!
Ажалы жетсе абаңдын,
Кең казып, көрүн оёрсуң.
Керкабылан атын соёрсуң,
Абаңдын сөөгүн, чырагым,
Өз колуң менен коёрсуң…

Нойгут журттан айрылган
Акбалта сөздү баштады:
– Балам Манас, береним,
Менин да ушул дегеним.
Кечээ Алооке камап келгенде,
Калың журт жалпы чабылган.
Акбалта менен Жакыптын,
Ойлой келсем, эр Манас
Таалайына табылган.
Маңдайда баргек тынарым,
Балбылдап күйгөн чырагым,
Бар күйүт кетип ичимден,
Балам Манас, байкачы,
Мен дагы журтумду ойлоп турамын.
Аман болсун деп тилейм
Арстан Манас чунагым.
Алтайды күтүп, жер кылдык,
Кара калмак, манжууну
Канча жылы эл кылдык!
Сен тогузга чыккандан,
Кабылан Манас чырагым,
Бир өзүңдү дем кылдык.
Ат жалын тартып мингенден
Адалга бурдуң пейлиңди.
Кара кытай, манжуунун
Сандаган колун кыйратып,
Ажыраттың элиңди.
Үзүлгөндү уладың,
Чачылганды жыйнадың.
Балам Манас, өзүңдөн 
Өтүнгөнү турамын.
Сагынам Сар-Кол жеримди,
Көп эстейм нойгут элимди.
Тукумуң өнүп, өскөн жер
Көп термелтет көңүлдү.
Көп тиленем, зор Манас,
Нойгутума барайын.
Куп жолдош кылып, сен берсең,
Кутубийди алайын.
Курган нойгут элиме
Кан көтөрүп салайын.
«Манаска тете уулум» деп,
Маана кылып турайын.
Кеңчилик берсең, чырагым,
Кейиген журтту эптейин.
Чегишээр жоонун жолунда
Чебиңди сенин бектейин.

Акбалта айтып ар кыл сөз
Уруксат сурап токтоду.
Курбусу Жакып муну угуп,
Ичи күйүп, чок болду:
– Кетмек белең жериңе,
О, Акбалта курдашым!
Капкайда тентип жүргөндө,
Кадырым билген сырдашым!
Кечээ Ногой атам өлгөндө,
Кара кытай, көп манжуу
Кайнаган калың кыргыздын
Казына мүлкүн бөлгөндө,
Кабакка конгон айлы жок,  
Кайда кеткен дайны жок,
Алтайга куулуп кайгырдык,
Ага-иниден айрылдык.
Бапанга кетти башыбыз,
Оозго жетпей ашыбыз.
Санаалуу болдук канча жыл,
Сакалга тамды жашыбыз.
Алтайга барып айдалып,
Айланы таппай сандалып,
Анда арка болуп мен турдум,
Ата болуп сен турдуң.
Жетилип алып Алтайдан
Көчүп бери кайрылдык.
Көкжалым Балта, эсен бол,
Көрүнөө сенден айрылдык.
Айлыңа кетсең, Акбалта,
Аңгеме дүкөн курай жүр,
Алыста Манас балаңдын
Ал-абалын сурай жүр.
Өөдө чыкса, өбөк бол,
Ылдыйга түшсө, жөлөк бол.
Калкыңа сен да караан бол,
Канча жыл аздык эл-журттан,
Курдашым Балта, аман бол!

Акбалта, Жакып бул жерде
Айкалышып көрүшүп,
Болкулдашып ыйлашып,
Моюн эттен өбүшүп,
Кутубий ээрчип артынан
Акбалта кетти элине.
Адам өлөөр шерт кылып,
Убаданы бек кылып,
Кан Кошой кетти жерине.

Бер жакта калган кыргыздар
Бет ала көчтү Таласты,
Медер кылып ошондо
Жакыптын уулу Манасты.

Алыстан аңсап келишип,
Аман жетти Таласка.
Келишимдүү кең Талас
Турган экен жайкалып,
Жакшынакай төрлөрү
Жаткан экен чалкайып.
Өрөөндөрүн карасаң,
Токою бар, талы бар,
Ал токойдун иинде
Жан-жаныбар баары бар.
Чырпыгы бар чынырдай,
Чынарлары мунардай.
Чымчыгына карасаң,
Алтайдагы улардай.
Туш-тушуна карасаң,
Айланган тоо чеп экен.
Кулак угуп, көз көргөн
Канча жерден бек экен.
Көкжал Кошой абаңдын
Бая айтканы эп экен.
Тыяк жагын карасаң,
Кан-Жайлоонун кайкысы,
Ушул жерден айрылган
Кайран кыргыз журтуңдун
Тумшугунун тайкысы!
Быяк жагын карасаң,
Үч-Кошойдун бөксөсү.
Муну жайлап тургандын
Болоор бекен өктөсү!
Туура жагын карасаң,
Карабуура, Чаткалы,
Көз жетпеген аскалар
Көктү тиреп жатканы.
Ай, жаныбар кең Талас
Жер соорусу турбайбы,
Жердеген адам тунбайбы!

Манаска Талас жер болуп,
Жергелей келип эл конуп,
Төрткүлдүн төмөн жагына,
Туу тикти кыргыз жаңыдан
Туйгуну Манас тагына.