АЛООКЕ КАНДЫН МАНАСТАН КОРКУП КАЧКАНЫ

Айбаты катуу Алооке
Маргалаңда так минип,
Тунуп турган кезеги.
Каяшаяк бергенди
Койдой союп Алооке 
Кырып турган кезеги.
Өз билгенин Алооке
Кылып турган кезеги.
Алтышаар, Маргалаң
Темир аркан торунда,
Алоокенин колунда.
Кутула албай курган эл
Алоокенин алымы,
Артып барат залими.
Коконго кордук салыптыр,
Алты миң жамбы, миң кундуз
Ай сайын алым алыптыр.
Ургаачыдан узду алды,
Зордук кылып талкалап,
Оймок ооз, бото көз
Ойкуштаган кызды алды.
Алоокенин заарынан
Бүткүл журт тентип сандалды.

Арстан Манас баатыры
Кабар кылды калкына,
Калың кыргыз жалпыга,
Атасы Жакып карыга,
Акылмандын баарына.
Башчысы Бакай дагы бар,
Баатырлардын баары бар.
Ушу бүгүн жыйылды
Атпай кыргыз балдары.
Ошондо Манас кеп айтты:
– Кеңешиме келгениң, 
Кенен уккун, – деп айтты, –
Алооке элчи жиберди:
«Конгон жерден көчкүн! – деп, –
Бачымыраак кеткин! – деп, –
Же кол куушуруп, бел бүгүп,
Алдыма менин келгин!» деп.
Журтум, буга не дейсиң?
Оболтон, элим, билесиң
Алоокенин кордугун.
Көтөрөм кантип мен анын
Кыргызга кылган зордугун!
Ыйык кыргыз жеримди
Тебелетип душманга
Кор кылып карап жаткыча,
Күүлөнгөн күчүн көрөйүн,
Күнүм бүтсө өлөйүн!
Каракытай, калмакка
Калайманды салбасам,
Кара жаным тынчыбас,
Анжыянда Алооке,
Калаасын бузуп албасам!
Атадан калган жер экен,
Ынтызар болдум алууга!
Көрбөгөндү көрүпсүң,
Көрүнөө көбүң өлүпсүң.
Алдырып коюп каңгайга 
Намысың жоктоп көнүпсүң!

Акбалта уулу эр Чубак
Ордунан туруп кеп айтты:
– Ой, калайык! – деп айтты – 
Эсирген экен Алооке
Ээсин жерден көчкүн деп!
«Кай жактан келсең сен өзүң,
Алооке, кайрылбастан кеткин!» деп,
Кашына барсак канетет?

Чубак мындай деген соң,
Көпчүлүк камын жеген соң,
Макул көрдү баарысы,
Жашы менен карысы.

Ошондо Манас баатыры
Асемин элдин арттырды,
Алтын ооз кернейди
Арылдата тарттырды.

Кан Манастын кырк чоро
Жалаң тулпар минишип,
Арстан Бакай абакең
Алтын туусун көтөрүп,
Айкөл Манас алдыда
Алоокени карата
Аттанып чыкты топурап.

Аяр экен Алооке
Алыстан көзүн салыптыр.
Айбатын көрүп баатырдын
Апкаарып коркуп калыптыр.
Манастын сүрүн караса,
Ажыдаары, жылааны
Артынан сойлоп алгандай.
Көсөө куйрук көкбөрү – 
Көкжал эрдин жөкөрү
Капталдан ээрчип алгандай.
Алпкаракуш арбайып,
Асмандан бутун салгандай.
Кара башыл ак буура
Калжаң уруп качырып,
Каршы алдынан көрүнөт.
Кара чаар жолборсу – 
Караса, жүрөк сөгүлөт.

Алоокенин алдында
Сексен аяр сыйкырчы
Бичигин тиктеп тирмийип,
Кабар салып туруптур:
– Аярлар келдик алдыңа,
Кабарыңда бар бекен – 
Казылган калың ор келет?
Кадимки Манас зор келет.
Манас келсе, оң кылбайт,
Кызыталак бурутту
Чабышып адам жеңе албайт.
Ошол Манас канкоруң
Азыр сизге келатат.
Капканын оозун ачпасын,
Жыйган алтын казынаң
Жылас кылып чачпасын!
Жамгыр кылып, жаа тартып,
Мөндүр кылып, ок атып,
Жабылып бурут кетпесин!
Төбөбүздөн баспасын,
Төрт түлүктү чачпасын!
Калдайды каран кылбасын,
Калтырбай такыр кырбасын!
Манастын кыраар себеби,
Түгөнбөс сизде кеги бар.
Кызыталак ал бурут
Кек албай туруп калабы?!
Маргалаң бизге жер эмес,
Манас сизге эл эмес.
Токтобой качып биз эми
Каканга кирип баралы.
Мында туруп нетели,
Жүр, Алооке, кетели.

Аңдай албай Алооке
Акылынан адашты:
– Катылбайын кол салып,
Кара жанга шор салып!
Баштабайын буга уруш
Балакетке жол салып!..

Мына ошондо Алооке
Добулбас бекем кактырды.
Капкачысы, сакчысы,
Кароолчусу, сынчысы
Калбай баары жыйылды.
Тулпарга жүгүн артышып,
Дүрбөп-дарбап шашышып,
Кылыччандар кылкылдап,
Кыйынсынган эрлери
Пилге дүйнө артышып,
Качмай болду тырпырап.

Алооке кандын кашында
Жети миң кытай, сан калдай
Качыр менен төөлөргө
Алтын жүктөп антаңдап,
Желдеттери, калдайы
Шаша-буша бат жүктөп,
Кан Алооке карыга
Тулпар токуп, ат тандап,
Улугу болгон Алооке
Беренжини салынып,
Бээжинге качты камынып.

Аскерлери кыбырап,
Бир бирине шыбырап:
«Качып жүрүп маминтип,
Кантип өлөөр экенбиз!
Каканчыга жеткенче
Алты айчылык жол эле,
Бээжин ысык жер эле,
Кытай ыраак эл эле,
Кээ бир жери Бээжиндин
Кырк күнчүлүк чөл эле,
Жандуулар чыдап барбаган,
Кезиккен аман калбаган,
Кумга койгон кумганы
Куркурап чыгып кайнаган.
Эси жок жаман айдады,
Эс-акыл бизде калбады.
Чама чарчап, ал бүтүп,
Белде калаар бекенбиз?!
Таңдай кургап, көз жайнап,
Чөлдө калаар бекенбиз?!
Жаш күчүктөй кыңылдап,
Арам өлөөр бекенбиз?!
Бээжинге жетпей бержакта
Жаман өлөөр бекенбиз?!»

Кошуунун минтип кейитип,
Кызыталак Алооке
Анжыян таштап артына
Күндөп-түндөп качканда,
Сайылган бойдон бак калып,
Куралган бойдон так калып,
Тигилген бойдон тал калып,
Кулпуланбай там калып,
«Кыргыз кырып салат!» деп,
Далай бел ашып өткөндө,
Жылгын-Талаа, Таш-Кечүү,
Ак-Жар ченге жеткенде,
«Кутулдук кулдан эми» деп,
Жүк түшүрүп, жатты дейт.
Алооке кандын артынан
Сары изине чөп салып,
Арстан көкжал Манас кан
Саргара кууп жетти дейт.

Чатырдагы тагынан
Түшө калып Алооке
Тизелери бүгүлдү,
Бели жерге ийилди:
– Душманыңмын мен – деди, –
Душман да болсом, жан соога!
Амандык бергин сен, – деди. –
Катылбадым, карадым,
Тынч болууну самадым.
Орчун Кокон, Анжыян
Түпкү атаңдын жери эле,
Ээлеп алып бербедим.
Ырайым кылсаң, турайын,
Жоолошпой моюн сунайын.
Жол берсең, кетип тынайын.
Алтайдан берки жерди алдың,
Албан түрлүү элди алдың.
Корктум салган колуңдан,
Уруксат бергин, өтөйүн
Өзүңдүн баскан жолуңдан.
Атканы жазбас мергеним
Башкы балам Боокени
Өзүңө тартуу берейин,
Ак үйлүүгө алгының,
Баркын кийин билээрсиң.
Убада сөздө турбасам,
Азыр мына башыма
Акыр Заман салгының!

Ошодо Манас кеп айтат:
– Жалбарып жаның сурадың,
Жайыңды көрүп турамын.
Келтирсем эгер жинимди,
Кең Анжыян боорунан
Кетирбес элем бириңди.
Кыргыздын жерин жерде деп,
Укукту сага ким берди?!
Көп чукуба жарамды,
Көмкөрүп салам калааңды.
Көчүп алып, тез жогол,
Көргөзбөгүн карааңды!

– Урушпайлык, карайлык,
Орконду көздөй тарайлык! –
Бул сөздү айтып Алооке
Калкынын көөнүн басыптыр.
«Тирүүлөй өлүк болбойм» деп,
Боокесин таштап Манаска,
Түн киргенде качыптыр.

Кытайлар барат кылкылдап,
Араба менен былкылдап,
Кербен сымал чубашып,
Эки ай жарым жол жүрүп,
Баратышты бел ашып.

Алдыдан чыкты жолугуп,
Алооке кандын баласы – 
Атын койгон Коң төрө,
Кытайга кийин чоң төрө –
Бээжинде жакын тууганы
Беш жыл анда кетиптир.
Окушун окуп кытайдын
Он сегиз жашка жетиптир.
Бээжинден кайтып келатып,
Көчкөн элди көрүптүр.
Билген соң көчкөн себебин
Жини катуу келиптир.
«Кенже балам келди!» деп,
Өбөйүн десе атасы,
«Өппөй өлүп калгын!» деп,
Кагып салып баласы,
Жакындатпай энесин,
Жаман көрүп атасын
Айткан кебин карагын:
– Анжыян болчу турагың,
Ушул кылган ишиңе
Айраң болуп турамын!
Манжурия, тыргооттун
Баарын кайда жоготтуң?!
Кара калмак калкыны,
Билбепсиң элдин баркыны,
Ферганадан качырып,
Кетирипсиң тарпыны!
Кыргызга кыргын салбапсың,
Кытайга элди сүйрөбөй
Кырылып неге калбапсың!
Бээжинде кытай уругуң,
Фергенада, атаке,
Кимден коркуп курудуң?!
Өңкөй кытай кеттиби,
Бээжинге качып сен барсаң,
Өлбөскө көзүң жеттиби?!
Кызылдай дүйнө чачаарбы,
Кыргыздан кытай качаарбы!

Коңурбай наалып бүткөндө,
Алооке айтты мындайды:
– Айтасың, балам, кыйынсып,
Касташканын соо койбос,
Манас арзан көрүнбөйт!
Кылайтып кырып салгыдай,
Кыргыз арзан көрүнбөйт!
«Атамдын жерин бергин» деп,
Алтайлык келип камады.
Заары катуу Манасы
Кетирип салды чамамды.
Көпкөнсүң белем, балам, сен?
Бээжин да мындан соо калбас!
Кара күчкө эсирбе,
Какан да мындан соо калбас!
Бедөөнүн жалын өрүп ал,
Бейжай сөздү мага айтпай,
Беттешем десең Манаска,
Бээжиниңден көрүп ал!
Алыңа карап ойногун,
Акылың менен ойлогун!
Айбатына, сүрүнө
Акылым ойлоп жетпедим.
Курусун жалган дүнүйө,
Кутулаар жагын беттедим.
Качуу керек, арга жок,
Бекерге айтпа сөзүңдү,
Бээжинге жеткир өзүмдү.
Акыры Манас бир бараар,
Көрөмүн шондо күчүңдү!

Мындайды угуп алганы
Коң төрө тили байланды.