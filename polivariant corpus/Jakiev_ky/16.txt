ӨЛӨӨРҮН БИЛБЕЙ КАТЫЛГАН ШООРУК КАНДЫН КЫРГЫЗДАРДАН ЖЕҢИЛГЕНИ

Алайдын түштүк жагында,
Ары чети Тагарма,
Башы Даң-Дуң тоосунда
Маймундуктун Шоорук кан
Көпкөнүнө чыдабай
Өзүнчө минтип оолуккан:
– Кабакарт менен Тооруктур
Каптап кыргыз толуптур.
Ысарга жетип бир чети,
Бизге да келмей болуптур.
Бачагар кыргыз бүткөндүн
Басайын такыр демин! – деп, –
Кыйындыгын көрөйүн,
Кыргыздан жылкы бөлөйүн!
Кошуун жыйып, кол жыйып,
Кошуунду арбын мол жыйып,
Кысмакты буга кылайын,
Кыйыктык кылган кыргызды
Кылычка салып кырайын!
Айдап тоодон ашырып,
Алайдан ары сүрөйүн! – 
Катуу келип жаалына
Каарданып Шоорук кан
Кабар берди баарына.

Уулдан үчөө, кызы экөө
Шоорук кандын баласы.
Акылай улуу кызы экен,
Ургаачынын сарасы.
Он алтыда жашы бар,
Оролгон кундуз чачы бар.
Асемдеген топчудай
Келишкен кара кашы бар.
Колу күмүш зымындай,
Бели канжар кынындай.
Сонундугу этинин
Кынап койгон чыныдай.
Карагаттай көзү бар,
Канттан ширин сөзү бар.
Кыздын кеткен үшү бар,
Түндө көргөн түшү бар:
– Ата, сизге кеп айтам,
Алысты самап жортуулга
Аттанбаңыз деп айтам!
Жетиген жактан сел келди,
Сел менен көчүп жер келди.
Сел баткакка калыпмын,
Сенделип качып алыпмын.
Агып сууга өлөөрдө,
Алтын барик чынарга
Тырмышып чыгып барыпмын.
Ачасында олтурсам,
Атаке, келдиң кашыма.
Терекке калдык тербелбей,
Кериде калдык кебелбей.
Суу каптады, сел болду,
Кыян менен кыжылдап,
Агып жүргөн эл болду.
Жоручуңуз бар беле,
Атаке, бул түш не болду?
Жүрөгүм чочуп айрылып,
Жүдөдүм жаман кайгырып,
Алтайдан келген кыргызга
Асылып алып, атаке,
Жүрбөңүз тактан айрылып.

Түшүн жоруп түгөнгүр
Кан Шооруктун кеби бул:
– Кыян, сел каптап келгени,
Кыргыз деген эл келди.
Чыккан чынар терегиң,
Чындап кудай берегени.
Чаап алып кыргызды
Тагына минген өзүмдүр,
Так ушу, кызым, түшүңдүр!

Ушиндай жоруп Шоорук кан,
Добулбасы кагылып,
Тууга байрак тагылып,
Алайда жаткан кыргызга
Кошууну келип кол салып,
Нойгуттун жерин чалыптыр.
Опшурдун айлын оңдурбай,
Окчуну чаап алыптыр.
Окчу кыргыз уругу
Ойбой салып куруду.
Жети миңдей жылкыны
Желеден Шоорук айдады.
Тополоңго түшүрүп,
Калаба кылды калчасы.
Кырга чыгып кутулду
Кыргыздардын канчасы.

* * * 
Жума күнү кечинде,
Бешим өткөн кезинде
Күлүшменин тоосуна
Кийик атып, аң уулап,
Келитир Манас ушунда.

Кабыланга кабар айтмакка
Акбоз атын моюндап,
Ак сакалын коюндап,
Акбалта жетти акырып,
Айгай салып бакырып:
– Жакыптын уулу Манасым,
Кытайдан бөлөк жоо жок деп,
Кыялыңа алыпсың.
Адамыңдын баарысын
Алайга таштап салыпсың.
Каранар минип даңкайган
Оңкогой мурун, чуңкул көз,
Оозу жүйрүк, башка сөз,
«Ажалай» экен урааны,
Айылга кирип, кол салды.
Аткылашып биздин эл,
Кыйласы өлүп сулады.
Кыз-катындын баарысы
Кырга качып чуулады.
Төө минип жүрүп найза алган
Төбөдөн урган кандай журт?
Кете электе, бат барып,
Калабаны кылалы!

Аны-муну дегенче,
Алтымыш миң кошуунун
«Артыман келе берсин» деп,
Арстан Манас көкжал эр
Кийик ашпас тоо менен,
Тар капчыгай коо менен,
Бастырып кыя бел менен,
«Кармашам, - деп, - өлгөнчө
Өзү тийген жоо менен»,
Ашып түштү Алайга.

Аккелте мылтык асынып,
Сандыргалуу арстаның
Катуу келип каарына,
Байланды албарс кылычын.
Чарайна төшкө тартынып,
Каруу-жарак, карк алтын,
Белдемчи темир байланып,
Бел булуттай айланып,
Кошууну менен эр Манас
Майданга барып турганы.

«Ажалалап» кыйкырып,
Шоорукту кудай урганы.
Дөгөшү аттуу балбаны
Төрт миң кошуун алганы.
Туйгунду көздөй ат коюп,
Баары жөнөп калганы.

Айманбозду жүгүртүп,
Арстан Манас баатыры
Качырып кирип барганы.
Дөгөшү баатыр озунуп,
Манаска найза салганы.
Дөгөшүнүн найзасы
Соотуна батпай калганы.
Найзасы сынып качырап,
Сыныгына илинип,
Чалкасынан кеткени.
Жыгылып калган Дөгөштү
Сырттан Манас беттеди,
Шыпырма кылыч кара курч
Башын шылып өткөнү.

Жана Шоорук жиберди
Чечендер аттуу баатырды.
Он эки миң кол менен
Манасты көздөй жапырды.
Жетимиш кулач пил минген
Күлтүкан аттуу балбаны
Күркүрөп күрсү салганы.
Күрсүсү бар молодой,
Караса көзү Күлтүнүн
Кайкаңга жакын ороодой.
Качырганда Манасты 
Он эки миң жабылып,
Аккелте мылтык бир атты
Арстан Манас камынып.
Аккелтенин дабышы 
Алты күндүк угулду.
Огу тийип баатырдын
Отуз-кыркы жыгылды.
Түтүнү басты тумандай,
Кулап түштү Күлтүкан
Жер силкинткен дубалдай.
Чечендер найза салаарда,
Көкжалдын чапкан кылычы
Төбөсүнө жеткени.
Ат-маты менен Чечендер
Жардай кулап кеткени.

Атпай кыргыз күңгүрөп,
Алдын карай дүңгүрөп,
Манас баштап баарысы,
Акбалта, Жакып карысы,
Алтымыш миң  кошууну
Ат коюшуп келатты.
Аш бышымга калбады
Он эки миң кошуунун
Ойрон кылып таштады.
Ошондо Шоорук акырды:
– Качыр! Качпа! Койбо! – деп,
Кайраттанып бакырды.
Айдап кирди майданга
Сексен төрт миң каапырды,
Аз экен деп ойлонуп,
Арстан Манас баатырды.

Уруш болду Алайга,
Ажал жетти далайга.
Айбалта, кылыч алышып,
Качырышып көп кошуун
Аралашып салышып,
Төө мингени төбөлөп,
Жөө жүргөнүн тебелеп.
Айманбоз менен чуратып,
«Ажалаган» канчасын
Ачалбарс менен сулатып,
Артынан чаңын буратып,
Кырк чоронун баарысы,
Кыргыл, Бакай карысы
Күн обого толгондо,
Жер жайнаган душманды
Жексен кылып салышты.

Шоорук кандын шору экен,
Жүрүп келген кошууну
Үч жүз миңче кол экен.
Өлдү көбү теңделип,
Жаны тирүү калганы
Жарадар болуп сенделип.

Сандыргалуу айкөлдүн
Каарына чыдабай
Шоорук каны баш болуп,
Качып алып жөнөдү.
Бет алдында бел менен
Ашып алып жөнөдү.
Өлгөнүнөн калганы
Экиден-үчтөн бөлүнүп,
Шашып алып жөнөдү.
Аты-тондон кечишип,
Жылаңайлак, жылаңбаш
Ташка чыгып кетишип,
Үнкүр көрүп тоо-таштан
Жерге кирип бекинип,
Жийде, жаңгак, токойго
Черге кирип бекинип,
Тоодо токой бадамы,
Тоого-ташка тыгылды
Шоорук кандын адамы.

Эки күн, бир түн качыптыр,
Энтелеп жаман шашыптыр.
Шоорук жетти жерине,
Аныктап кабар сала албай
Өзү билген элине.
Башкы журту Шооруктун
Тарса, калча, маңгыты
Бараар замат дарбытты:
– Түбүң түшкөн кыргыздан,
Бири миңден коркпогон,
Баатырды көрүп келдим! – деп, –
Караанын көрсөң өлөсүң,
Кача көргүн, элим! – деп. – 
Өкүмсүп туруп, өрттөндүм,
Кыйынсып туруп, кырылдым,
Олжосу болдум кылымдын.
Катылаарга катылбай
Кадемим минтип катаарбы-ай!
Жолугаарга жолукпай
Жолум мындай катаарбы-ай!
Калың кыргыз журтуна
Кабат келген бу бир доор.
Аңдабай барып асылып,
Кайнаган кези менде шор.
Өзүнө барып жыгылып,
«Өлтүрбө» деп сыйынып,
Кыл деген ишин кылайын.
Кабылан Манас баатырга
Багынып берип тынайын.

Көсөмсүнгөн кан Шоорук
Келди ушинтип эсине.
Бармак болду тартуу алып,
Эр Манастын өзүнө.
Ордодо жүргөн отуз кыз
Кымбат баа кийим кийгизип,
Кылтылдак жорго мингизип,
Жасантып кыздын баарысын
Таштады Шоорук намысын:
– Акылай балам! – деп айтып, –
Тилиңди, балам, албадым,
Тигилди капка арманым.
Тим кетти, балам, дармыным.
Жаным тирүү калса деп,
Тиледим да, зарладым.
Нукталып алган эл экен,
Урушка туулган эме экен.
Түптөлүп калган эл экен,
Түк качпаган өлүмдөн
Дүмөккө туулган эме экен.
Алсаң, балам, кебимди,
Атакеңди өлүмдөн
Ажыратып калсаң дейм.
Тартуу кылып барайын,
Таап турам эбиңди.
Тартуу тартып багынып,
Жан аргасын кылбасак,
Аман калбас элибиз!
Деп айтты Шоорук кызына,
Кыз сүйлөдү тышына:
– Бар ишти Кудай кылгызды,
Мейли, өзүмдү апарып,
Тартуу кылсаң канына
Болоормун мүмкүн мен дабаа
Далайлардын жанына.

Алтынай мындай деген соң
Шооруктун жаны жай алып,
Кымбат баалуу буюму
Кызыл кымкап, зер алып,
Кырк бир кызыл нар менен,
Кыйла сонун шаң менен,
Отуз бир сулуу кыз менен,
Нан көтөрүп, туз менен
Астына барды Манастын.
Алтымыш нөкөр кашында,
Алтындуу таажы башында,
Чыккан экен Шоорук кан
Элүү сегиз жашына.
Бото куру мойнунда,
Эки колу боорунда:
– Болдум душман сизге – деп, –
Каар салдың бизге – деп, –
Арстан Манас, баламсың,
«Ата жолун изде» деп,
Тартып келдим кызымды.
Жайыңды билбей катылып,
Далай элим кырылды.
Жалынып жаным сурайын,
Жалпы журтум кысылды.
Кошуун алып үч жүз миң
Алайыңа жабылдым,
Чабамын деп камындым.
Алдырып коюп өзүңө
Жансоогалап сабылдым.
Арстанга катылып,
Акылым жоктон жаңылдым.
Ажалым жоктон өлбөдүм,
Акыр аргам кеткенден,
Акылай кызым баш кылып,
Тартуу алып жөнөдүм.

Айтты Шоорук мүдөөсүн.
Арстан Манас баатырдын
Адам билбес мүнөзүн,
Кылая багып күлбөгөң,
Күлгөндүн сырын билбеген,
Күңгүрөнө сүйлөгөн,
Күлпөңү арткан дүйнөдөн.
Каалгадай кашка тиш,
Калайыктан башка тиш
Кашкайып чыгып алыптыр.
Абакеси Бакайга
Арстан эр сөз салыптыр:
– Абаке, бу сөз кандай? – деп, –
Арсаңдап күлүп калыптыр. – 
Астыңа келди каныңыз,
Ачууңдан, аба, жаныңыз.
Өзүңүзгө сый уруп,
Өтүнүп келген жан экен,
Мүдөөсүн макул табыңыз.

Орчун кыйын көнчүлүк:
– Оң сөз! – дешип калганы.
– Ордоңузга киргин – деп, 
Оболунда Шоорукту
Манас баштап барганы.

Шоорук кирди сарайга,
Шоораты кетти далайга.
Кыргыздар турган кыйкырды:
– Бейбак кыздар, көзүңдү ач,
Мамындагы кары-жаш,
Самап турган силерди,
Каракыргыз эл болот.
Кимиң кимди тандасаң,
Ошол сага эр болот.

Сакал-мурут тарашып,
Кыздарды жардап карашып,
Кырданта кийип бөрктөрүн,
Кыз үчүн оңдоп көрктөрүн
«Каалаган бардыр бизди» деп,
Канча түрлүү жан турду
Тамаша буруп сөздөрүн.

Кыздын баары кысылды,
Тер боюнан сызылды.
Шооруктун кызы Акылай,
Шоодураган капырай,
Кыздардан чыгып бөлүнүп,
Кыргоолдой мойну көрүнүп,
Сунала басып суйкайып,
Суу чыбыктай буралып,
Башынан көрүп жүргөнсүп,
Баатырдын барып кашына,
Айкөл шерди Акылай 
Тандап алды багына.

Отуз кыздын калганы
Отуз жигит тандады.