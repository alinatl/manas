3АККУЛАНЫН БАЯНЫ

Кызыр чалган зор Манас
Кыйын султан кан болуп,
Алтайдан көчүп келгени
Кең Талас буга жай болуп,
Төрт түлүгү шай болуп,
Таң-тамаша оюнга
Батып калган кези экен.
Кырктан таман ордону
Атып калган кези экен.
Кысыр эмди тайлардан
Эки жүздөн сайышып,
Келберсиген кези экен.

Бакылдык кылып көп малга
Нээти сараң Жакып кан
Жаман аты болуптур.
Багалак атып, даң салып, 
Ойноп жаткан Манаска
Жакып кан кирди чаң салып:
– Уулум Манас, өлсөңчү!
Өрттөй уулум өлдү деп,
Ушу жерге көмсөмчү!
Ичкиликке жоготтуң
Санкарадай малымды!
Укпай койдуң сөзүмдү,
Көп малымды түгөтүп,
Көммөк болдуң өзүмдү!
Балалуу болдум деп жүрсөм,
Куу баш болгон экемин!
Арак ичпей таш ичкин, Манас!
Азар түмөн көп дүйнөм
Айталаага бүт чачтың,
Аз келсе, атаңдын канын
Кошуп ич, Манас!
Сандаган түмөн мал кайда,
Өндүрлүү Алтай жер кайда,
Кабыргалаш турчу элек,
Кара калмак эл кайда, Манас!
Алтайда күткөн санкара
Байгелеп сайдың малымды,
Кетирдиң менин алымды!
Баласы жоктун жаны тынч,
Бул Манастын зордугун
Көргөнү келген экемин!
Калың малдан айрылып,
Өлгөнү келген экемин!

Муну укканда Манас кан
Күдөрүн үзүп таарынып,
Сөз сүйлөбөй, тил катпай
Кежири катуу кармады:
«Малга кароо атама
Бажаңдашып нетейин?
Малын таштап колуна
Башка жакка кетейин!
Он сегиз миң ааламды
Кыдырып жүрүп басайын!
Колдогонум Кожосан,
«Колдойм, колдойм дечү» элең,
Колтугумдан жөлөп ал!
Аты Кызыр думанам,
«Жолдош болом» дечү элең,
Чылбырым түздөп, жолум чал!
Өз атам мага жоо болду,
Кырк чилтен баштап, Шай ата,
Өзүң мени коштоп ал!»

Журт оор уйкуда жатканда,
Таалайлуу тууган артык шер
Таластан чыкты аттанып.
Анжыяндын боз талаа, 
Боз талаага барганда,
Бет алдынан жолукту
Ак сакалчан думана.
Думана туруп муну айтат:
– Беренимсиң, эримсиң,
Берен көкжал шеримсиң!
Сенде калк жайлаган тоо да көп,
Өпкө жарып, өт алчу
Аңдыша турган жоо да көп.
Бек азаптуу душманга 
Айкырып найза сунганда,
О, ботом, астыңдагы боз атың
Бейбилчеги бир тутам
Бечелдик сыны бар экен.
Алыска сапар жол жүрсө,
Аптыгып баспай калуучу
Чабалдык түрү бар экен.
Жол жорголуу былкылдак,
Жолу болсун, кызыкпа.
Жолуккан жоого барганда,
Үстүндөгү өзүңдү
Армандуу кылып таптакыр
Кордоп койчу мал экен.
Арстаным, уулум, тилимди ал,
Мындан ары бастырсак,
Баабедин деген мазар бар.
Барып көрсөң, Боз-Талаа,
Боз-Талаа бетин жайлайлы,
Аштыкты мыктап айдайлы.

Абышка айткан ал кепке
Арстан Манас кубанды:
«Бекер жүрүп нетейин,
Андан көрө мен эми
Аштыкчы болуп кетейин!..»

Айта-буйта дегенче,
Ачып көздү жумганча,
Алып келди ошол чал
Эки өгүздү жетелеп.
Шамыяны шайлануу,
Жолугуп калган ошо чал
Кош жетелеп калганы,
Эр Манас буурсун кармады.

Жердин бетин ачты эле,
Кочуштап тукум чачты эле,
Айдап келген эки өгүз
Көздөн кайым болгону.
Чырым этип, тынч алып,
Жатып уйку кандырса,
Кызарып буудай толуптур,
Берен калган ак буудай
Үймөгү тоодой болуптур.
Аты олуя жарыктык,
Манас уктап тургуча,
Оруп-жыйып коюптур:
– О, балам Манас, кебимди ук,
Шер экениң билгемин.
Алтайдан бери көчкөндө,
Жолуксам деп жүргөмүн.
Өзүңө жолдош болгонум,
Кыйшык ишиң оңдодум.
Абышка болуп кубулган
Бабадыйкан боломун.
Буудайды бүткүл өзүң ал,
Тоголок будай албаймын.
Буудан Манас кабылан,
Атсыздыгың билгемин.
Ок өтпөгөн тондуу бол
Ок жетпеген аттуу бол!
Кагышка минсең Аккула
Анык тулпар мал ошол.
Алда Таала бир кудай
Сага ыйлайык жараткан
Аккула семиз нык болсун!
Жалгыз башың, көкжалым,
Өзүңө тете кырк болсун!

Деп ошентип аксакал
Көздөн кайым болгону.

Ошондо Манас кайран шер
Айманбозду жайдактап,
Коё берди баймактап.
Аккаңкыны жазданып,
Алп уйкуну салды эми
Адамдан бөлөк арстан эр.

* * * 
Лоп дарыя боюнда,
Кара калмак, маңгулда
Оңгуттун каны Кабача,
Кудай сүйүп буюруп,
Так ошого табылган,
Кулан кууп токтоткон,
Кайыптан келген куу байтал
Кула кулун тууптур,
Тикеси менен тик түшүп,
Жерди таптап туруптур.
Кабачага ошондо
Атка сынчы, көзү ачык
Билгичтер келип муну айткан:
– Бул жаныбар Кула тай,
Тулпарлыгы бир далай.
Алтай бою жол жүрсө,
Арыбас сыны бар экен.
Чу десе жанга жеткирбес,
Кыргынга минээр мал экен.
Кула тай сизге мүлк эмес,
Кагышка минээр дөөсү бар.
Каран калган куланын
Күтүп жүргөң ээси бар.
Муну жакшы баксаңыз,
Акыры бир күн, Кабача,
Ач элиңди тойгузаар…
Башына окто катыңыз,
Баркын билген көкжалга
Колуңуз менен тартыңыз.

Жыл он эки ай толгондо,
Кабачанын калкына
Каатчылык жетиптир.
Калың журту дан издеп,
Туш-туш жакка тентиптир.

Карып болуп, дан издеп,
Келе жатты Кабача
Токсон төөсүн жетелеп,
Аштык издеп кыдырып.
Баабединдин мазардан
Тоодой кызыл ак буудай
Айталаада көрүнөт.
Буудайга жакын барды эле,
Ал буудайдын ээси бар.
Жалаңкычтай жар кабак,
Жанында жаткан дөөсү бар.
– Адамдан башка жан экен,
Ачууланса кокустан
Баарыбызды кырбасын,
Асый чыкма Аккула
Тартуу кыла салайын!
Сынчылар айткан кеп эле:
«Тартуу кылсаң Аккула
Далай мүлк болот» деди эле.
Ал айтканы чын болсо,
Анык тулпар бу болсо,
Ээсин таап биз берсек,
Эренди бизге жаныбар
Дос кылуучу мал эле.
Билгич экен Кабача
Аккуланы жетелеп,
Канкорго тартуу кылууга
Кабача басты бүгүлүп.
Кызыр чалган берениң
Чукуранып ойгонуп,
Ыманы бар бетинде,
Оңкоюп атты караса,
Өңү кула, кара жал,
Өзгөчө сонун бу бир мал!
Чаткайагы Чаткалдай,
Жүрүп кетсе чатына
Жүктүү төө баткандай,
Желип кетсе, жүрүшү
Жебенин огун аткандай,
Балтыры өгүз белиндей,
Басканы Сырттын желиндей.
Тартууга келген Аккула
Атадан жакын немедей,
Найза кармап, топ бузуп,
Дууга минээр мал экен.
Кызыл түпөк байланып,
Кыргынга минээр мал экен.

Сүйүндү Манас дардайып,
Чаначтай мурду барбайып:
«Кечээ Бабадыйыкан карынын
Айтканы анык, туш экен.
Айтып кеткен кула аты
Анык тулпар ушу экен.
Кызыл буудай, кыйла мүлк
Кулага тартуу берейин.
Буудайга көөнү тойбосо,
Бай Жакыптын санкара
Баарын тартуу берейин!»

Айкөлүң өөдө турду эми:
– Айбандан артык Аккула
Тартууга келсе, мен алдым!
Кызылдаган ак буудай
Бул Аккула тулпардын
Тартуусуна бүт алгын!
Баатыр мындай дегенде,
Кабача турду бакырып,
Калың колун чакырып.
Токсон нарга буудайды
Топтолтура жүктөшүп,
Токсон нардан артканын
Кочуштап, уучтап алышып,
Куржундарга салышып,
Мына ошондо Кабача
Аккула берип Манаска
Батасын айтып кол жайды:
– Телегейиң тең болсун,
Теминишкен душманың
Теги сенден кем болсун!

Токсон төөгө жүк артып,
Кабача кетти бир жайга
Аккула минип золкоюп,
Айманбозду жетелеп,
Айкөлүң кетти бир жайга.

Жеткен кезде эр Манас
Көмкөрүлгөн тумшукка
Бет алдынан жолукту 
Ак сакалчан думана:
– Алданын сүйгөн пендеси,
Келээриң бейлеп билгемин.
Алда Таала Теңирден
Аманат буюм беремин.
Кудай сүйгөн алты курч
Асмандан түштү атайын,
Арстан, сенин өзүңө
Берейин деп келемин.
Кынга салсаң, алты курч
Жаныңа жакын жолдошуң.
Суурсаң кындан, алты курч
Чапканды жарчу жолборсуң.
Казатка кирсең, алты курч
Сан колдон артык жолдошуң.
Алты курчтун мыктысы,
Айкөлүм, өзүң алууга
Ат коюлган – Зулпукор.
«Айкөл Манас алат» деп,
Кудуреттин өзүнөн
Чийилип койгон жазуу бар.
Акыр түбү буларды 
Ээсин таап бериңиз.
Калкыңа кайра барыңыз,
Семирип, сергип алыңыз.
Асмандан түшкөн алты курч
Айкөлдүн берип колуна
Аты Кызыр думана
Кайта салды жолуна.
Тууганын тапкан немедей
Туралбай Манас сүйүнүп,
Кайтып барды Таласка.

* * * 

Манасты издеп түркүн эр
Келип жетти Таласка,
Чоро болду Манаска.
Тонсуз келди бир чоро,
Тонсуз келген чорого
Тон кийгизди эр Манас.
Атсыз келген чорого
Ат мингизди эр Манас.
Малсыз келген чорого
Аргымак, буудан аралаш
Мал бергизди эр Манас. Катынсыз келген чорого
Оймок ооз, бото көз
Ойкуштаган сулуудан
Алып берди эр Манас.

Ат семирип, ык болду,
Эр жыйылып, кырк болду.
Ат семирип, нык болду.
* * * 
Ай, жыл өтүп бир далай,
Асмандан түшкөн алты курч – 
Кылычтын кынай мыктысы:
Кылболот алды эр Бакай,
Ачболот алды Ажыбай,
Алманбет алса Жойкума,
Ачалбарс алды эр Чубак,
Наркескен тийген Сыргакка.
Зулпукор кылыч башынан
Теңири бийик Кудайдан
Энчиленген Манаска.

Кыраан Манас, көкжал эр
Таласты ээлеп, жер кылып,
Азган-тозгон кыргызды
Кайра жыйып эл кылды.
Кызыр чалган кыраанга
Беттешкен душман даабады.
Ошо күндө беренге
Укурук кайраар калбады.