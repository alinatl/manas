АЛМАНБЕТТИН ОКУЯСЫ

Кытайлардын Карыкан,
Алооке кан, Азизкан,
Эсенкан төртөө биртууган – 
Төртөө тең Какан кандын уулу экен.
Кырк дарбаза Бээжинден
Карыканы Какандын
Кырк кандын эли кытайды
Билип турган кези экен.

Биртууганы Азизкан
Карыканга кат жазган:
«Алтымыш катын алсам да,
Туяк көрбөй калдым – деп, –
Тандап туруп элимден
Катын алып бергин – деп, –
Катын алып бербесең,
Таштаймын Кытай журтумду,
Бул жерде туруп нетемин!
Бир баланын айынан
Бурутка кирип кетемин!» 

Деп ушинтип Азизкан
Катты берип ийгенде,
Падышалык Карыкан:
– Чын эмеспи бул сөзү,
Эл четинде ал эле,
Касиеттүү жан эле.
Калың элим кытайдан
Катын алып берейин.

Муну сүйлөп Карыкан
Дүңкүлдөгүн урдуруп,
Сурнайларын бакыртып,
Баары журтун чакыртып,
Эл-журтуна жар салып,
Кылган экен буйрукту:
– Отуз үчтөн төмөнкү
Катын калбай үйүнө,
Он беш жаштан илгери
Кыз калбасын үйүнө,
Кытайдан чыккан тандамал
Уз калбасын үйүнө!
Бул кабарды укканда,
Кырк кан эли кытайдын
Кызы бүткүл жыйылган
Бээжиндеги коргонго.
Алтымыш күн бүт чубап,
Кыз табылбас болгондо,
Кырк кандын эли кытайда
Соорондук деген бар экен,
Түбү кыргыз чал экен.
Анын сексенге жашы толуптур,
Он эки кызы болуптур.

Он эки кыздын кежеси,
Соорондуктун эркеси
Ургаачыдан уз экен,
Алтынай аттуу кыз экен.

Ак сакал чал думана
Кыздын кирген түшүнө:
«Нурдун уулу жарың» деп,
Чыбыктай чырпык балага 
Нике кыйды түшүндө.

Таң кашкайып сүргөндө,
Жерге жарык киргенде,
Алтынай турса төшөктөн
Көздөн кайым болуптур
Койнундагы жаш неме.

Нурдан бүтүп боюна
Алтынай балкып турганда,
Кытайлардын  кырк аяр
Сындан сынга толтуруп,
Сынай карап олтуруп,
Кызды кармап алыптыр.
Ошондо байкуш Алтынай:
«Таталаган кытайга
Кантип, кокуй, тием!..» деп,
Ары-бери туйлаптыр,
Өкүрүп, боздоп ыйлаптыр.

Кытайлары ошондо
Ыламасын жыйыптыр,
Калмагынча калдырап,
Кытайынча кыжылдап,
Алтынайдай сулууну
Азизке нике кыйыптыр.

Азизканга келгени
Тогуз айга толуптур.
Убакты жетип Алтынай
Тубар чагы болуптур.
Өөдө болсо, бели ооруп,
Бүткөн бойдун баары ооруп,
Толгонуп жатып толготуп,
Чыдабастан боздоптур.
Төрөй албай алты күн
Омуратка, бели сыздаптыр.
Толгоосунан түйүлүп,
Талаага чыкса жүгүрүп,
Бадачы Мажик көрүндү,
– Бери гел! – деди күйүгүп.

Мажиктин жайын айталы:
Алтымыш кошчу соодагер
Бээжинди көздөп келиптир,
Келгенин Коңур көрүптүр.
Соодагердин баарысы
Коңурбайдан өлүптүр.
Алты жашар бул Мажик
Олжого шондо келиптир.
Алоокенин Коңурбай
Азизканга бериптир.

Уй кайтарган бул Мажик
Эми он жетиге келиптир.
Мажикти «кел!» деп, кол булгап,
Алтынай турду чакырып:
– Муңканган үндү уксаңчы!
Көк-Булуң өөдө чыксаңчы,
Касиеттүү мазардан
Таяк кесип келсеңчи,
Тезинен мага берсеңчи!..

Барып Мажик келгени,
Көк-Булуңдун токойдон
Алтынайдын колуна
Таяк кесип бергени.

Эч кишиге билдирбей
Түн ичинде жашынып,
Алманбетти төрөдү.
Төрөлгөндө Алманбет
Чекеси жерге жеткени.
Каканчындын Бээжинге
Жетимиш күнү жамгыр жаап,
Жер титиреп кеткени…

Алты жашка келгенде,
Суук-Төр деген жеринде,
Жалгыз көздүн элинде,
Аверден барып окууга,
Күндүзү бүркөк, түнү ачык,
Бурганактап шыбыргак
Кубултуп күндү бузууга,
Атышка кирсе алдырбас
Согуштун жайын окууга
Жөнөп кеткен Алманбет,
Мунун арты болот кандай кеп?!.

Алты миң бала бир жолдо
Ажыдаарга барганда,
Бир жак башын көтөрсө,
Жамгырдай жайнап от чыгат.
Бир жак башын көтөрсө,
Каптап жалын, чок чыгат.
Алты миң бала ичинен
Өңгөсү бүтүн кырылып,
Алты эле бала бир калган.
Бешинчы жылы кайрадан
Он миң бала бир барган.
Он миңи бирдей кырылып,
Он бала тирүү бир калган.

Каражой уулу Шыпшайдар
Өнөрүн чындап токуду,
Ажыдаардын окуусун
Артык билип Алмаңдан
Алты ай ашык окуду.

* * * 
Окуусун бүтүп Алманбет
Алтын кылыч, айбалта
Билегинде чалынуу.
Азизкандын ак болот
Кылычы кында салынуу
Толуп турган кези эле,
Жазгы күдөй жадырап,
Болуп турган кези эле.

Бир күнү туруп Азизкан
Мына мындай кеп салган:
– Алманбет, уулум сен, – деди. –
Ак сакал болдум мен, – деди. –
Арызданган адам көп,
Ак-карасын текшерип,
Сурак жүргүз сен, – деди.

Ата сөзүн кайтарбай
Алманбет такка илинди.
Ар ишинен баланын
Адилдиги билинди.
Арыз-муңду текшерип,
Келген шаары Кирешти.
Жети адамды жетелеп,
Өлтүрүүгө энтелеп,
Алып кирип келишти.
Сурады Алмаң жөндүү кеп:
– Бу кандайча ишиңер,
Чынжыр салган мойнуна,
Жашын төккөн койнуна
Шордуу кандай кишиңер?

Кирешти шаар баңбаңы
Жооп бере салганы:
– Сиздейлерге мурунтан
Урмат кылган ишибиз!
Садага кылып жолуңа 
Чаба турган кишибиз!
Өлүм жаза алганды,
Колго түшүп калганды,
Арызданган арамды
Урматына чалабыз
Улуктардын жолуна.

Айраң болду Алманбет
Азыркы уккан жообуна:
– Өлтүргөнү турсаңар
Буларды менин жолума,
Белек болсун силерден,
Бергиле менин колума! 

Деди Алманбет ошондо
Өкүм кылып оң-солго,
Жетөөн өзү алганы,
Өлтүртпөй алып калганы.

Актап турду Алманбет 
Андайлардан далайды, 
Таңшаң түгүл Алманбет
Какан журтун башкарды.
Канча түркүн калк барды,
Кара кылды как жарды.


«Каары бизге тиет» деп,
Улуктардын баарысы
Өз өзүнөн чочулап,
Үрөйү учуп калышты.

Атакеси Азизкан
Мына ошондо кеп айтат:
– Муну билгин, – деп айтат. –
Атакеңдин Кан-Жайлак
Коңурбай ээлеп алыптыр.
Көсөмсүнгөн чоң калча
Көтөрүлүп калыптыр.
Калчанын көрүп иттигин
Кантип чыдаар жөнүң бар,
Сенин кай жериңде кемиң бар?!
Жайлоому кайрып бербесе,
Калчага алың келбесе,
Кайра келбей өлүп ал!

Атасы мындай дегенде,
Алманбет Кылжейрен оозун жыйганы,
Коңурбайдын алдына
Кан-Жайлак сурап барганы.

Кебез белбоо, кең өтүк,
Кечилдин каны Коңурбай,
Келберсиген чиркин-ай,
Алтындан чылбыр жулкунтуп,
Алгара атын булкунтуп,
Алты миң жайсаң, миң калдай,
Атагы кыйын Коңурбай.
Мыкты болуп Кытайга
Толуп калган кези эле.
Кандык атка калдайып,
Конуп калган кези эле.

Көпчүлүккө Алманбет
Салам берди ийилип.
Көрө калган Коңурдун
Кабыгы карыш түйүлүп.
Алманбет эми кеп айтат:
– Ук, Коңурбай, – деп айтат. –
Атакемдин Кан-Жайлак
Кайра кайрып бересиң.
Атыңдын башын сен, Коңур,    
Тартыбыраак жүрөсүң.
Улуктар кылса чоңдугун,
Көрсөтсө Коңур зордугун
Журт мүңгүрөп куурады,
Жутунганың койгунуң!

Анда Коңур кеп айтат,
Ачууланып бек айтат:
– Эй, Азизкандын арамы,
Калжыраба! – деп айтат. –
Жер дегениң эмине?
Жериңди бербейм дегеле!
Эл дегениң эмине?
Эрбеңдейсиң тим эле!
Кайдан чыккан калыссың,
Кара көзүң оёюн!
Кана, кашыма келчи жакындап,
Каныңа бүгүн тоёюн!
Өлүгүңдү жүктөтүп,
Эсенкандын алдына
Тартуу кылып коёюн!

Ал сөздү айтып Коңурбай
Очогорун октоду.
Көзүнөн жалын шыркырап,
Күйүп кетет окшоду.

Алманбет кирди акырып,
Сырнайзасын сундуруп,
Коңурбайга бакырып.
Алманбеттин үнүнө,
Ажыдаардай сүрүнө
Токтолуп Коңур туралбай,
Качырып найза суналбай
Атына камчы салганы,
Алапайын табалбай
Алактап качып калганы.
Калдай менен жайсаңдар
Акылдан танып чуркурап,
Качты баары дыркырап,
Акырып Алмаң жеткени,
Калчага найза неткени.
Аңырайгай чоң Коңур
Алгаранын үстүнөн
Аңтарылып кеткени.
Бооруткалап оңолуп,
Болбой качып жөнөлдү.
Аркасынан калбастан
Алманбет кууп өмөлдү.
Коңурбайдын кара аты,
Кара атынын бар экен
Капталында канаты.
Капкасы болот коргонго,
Эсенкандын ордого
Кирип барды Коңурбай
Таазим кылып бүгүлүп,
Ийилип турду жүгүнүп:
– Айланайын улугум,
Коломтодон кор чыкты!
Азизкандын арамы
Соопчул бир зор чыкты!
Аттан сайып түшүрүп,
Кан жөткүрттү өзүмдү.
Экөөбүздү сулатып,
Ойгону турат көзүңдү!
Колуңдан өкүм алам дейт,
Сенин илийиңди которуп,
Башка жолго салам дейт!
Күн батыш жакта бурутка
Кирип кетээр көөнү бар.
Ал арам киши ойночу ит эмес,
Кебиме, каным, кулак сал!

Жете келген Алманбет
Ордого кирди чамынып:
– Алоокенин Коңурбай
Азапка журтту салганы!
Бул Коңурбай заңгарды
Тыйып койоор жан барбы?!

Укса, укмаксан Эсенкан
Эрди-мурду былк этип,
Койбой-дебей чырт этип,
Чыгып кетти коргонго.

«Эсенкан эмес, эсер го,
Эл бийлеши бекер го?!
Адилет киши деп жүрсөм,
Журт куруткан көөсөр го?! –
Муну ойлонуп Алманбет, –
Сыртка чыкса Эсенкан
Алмадай башын алам» деп,
Ордодогу капкадан
Жети күнү күткөнү.
Жетинчи күн болгондо,
Айнектей болгон сулуу кыз
Алмаңа бурала басып жеткени.
Кыздын аты Бурулча,
Эсенкандын эркеси,
Акыл-эси кыйынча.
Бурулча сулуу кеп айтат:
– Ук, Алманбет! – деп айтат. –
Эсенкан атам сени айтты,
«Азизкан билет – деп айтты, –
Баласынын аласын…
Аласын билген атасы
Өзү өлтүрсүн баласын»
Атаңа, Алма, ишенбе,
Сени атакең салаар кишенге.
Бара турган жер камда,
Бата турган эл танда.
Имерилип атаңа,
Аркан-жипсиз байланба.
Балтырың сыйаар жер тапсаң,
Баш калкалаар эр тапсаң,
Өлгөнчө жүрөм сөзүмдө,
Менин үмүтүм болоор өзүңдө!
Убадамды актаармын,
Эң кеми алты жыл жолуң    сактаармын. 
Желелеп жибек түйөөрмүн,
Жети жыл сени күйөөрмүн.

Кол кармашып коштошуп,
Бурулча туруп калганы.
Кылчак-кылчак бурулуп,
Алманбет жолго салганы.

Кылжейрен атын чуратып, Алманбет келди коргонго,
Атасынын ордого.
Салам берди бүгүлүп,
Кол куушуруп жүгүнүп:
– Атакем, укчу! – деп айтат. –
Абайладым көп ишти,
Арты жаман жумушту.
Эсенканга ишенбе,
Ал бузуку турбайбы!
Тобокелге саламын,
Каптаган кошуун аламын,
Эсенкан менен Коңурга
Кылгылыкты кыламын!

Алманбетти укканда,
Азизкан чочуп өкүрдү:
– Угузба мындай сөзүңдү,
Уйпалап коём өзүңдү!
Жалынсаң укпайм зарыңды,
Чымындай кыям жаныңды!
Жайлоому кайрып бер десем,
Көрсөтүп күчүң Коңурга,
Каңгайдын түпкү канына,
Уулум, каралык бар го оюнда!
Бул жолуңдан кайт, балам,
Бузулсаң, чының айт, балам!

Зыңгырап Алман турду да,
Жаалы келе калды да,
Жаманга көөнү бузулуп,
Кылычын кындан алаарда,
Айтаар сөзү жок болду,
Алманбет акыл ойлонду:
«Эми туруп нетейин,
Көрөөрмун буркан жазганын,
Бурутка кирип кетейин!»

Энеси тыштан кеп айтат:
– Кулунум, укчу, – деп айтат. –
Жаңырыктуу кыядан,
Жалгыз элең уядан.
Улуктун калдың каарына,
Убара салаар жаныңа.
Тегерегиң темирден
Торго калдың, кулунум.
Тереңдиги кырк кулач
Орго калдың, кулунум.
Же сабырдык да кылбадың,
Жан күйөөр жолдош жыйбадың.
Жайдарым жалгыз Алманбет,
Энекеңди кыйнадың.
Кагылайын каралдым,
Кыясы кымбат бел тапкын.
Кыйындык түшсө башыңа,
Кыйышпай турган эл тапкын.

– Таалайым менин энекем,
Табылгыс менин берекем!
Гүлүстөн элим кор болду,
Күндөшүм дуулап зор болду.
Коңурбай башым тепседи,
Кармашсам колум жетпеди.
Өзгөсүн айтып нетейин,
Атама сөзүм өтпөдү!
Кош, энеке, аман бол,
Күн бытыш кетти биздин жол!

Ал сөздү айтып Алманбет,
Эшигине байлаган,
Эликтей көзү жайнаган,
Окторулуп ойногон,
Окжыландай сойлогон
Кылжейренге мингени.

«Алманбет элден качты» деп,
Каргадан кабар жеткени
Эсенкандын ордого,
Куш тилиндей бир катты
Кайрылып таштап өткөнү.

* * * 
Жаалы келип Эсенкан
Балбандарын чакырды,
Баарын жекип бакырды:
– Өзөгүмдөн өрт күйдү,
Өз ичимен жоо чыкты!
Арабызда анык жоо,
Азизкандын Алманбет,
Арам сийдик уулу экен!
Баарыңа айтам, ал итти
Алтайдын белин ашырба,
Бурутту көздөй качырба!
Бурутка аны качырсаң,
Айткан сөзүм билип ал,
Беш-алты жылдын ортосу
Бээжиниңден көрүп ал.
Кокус аны кетирсең,
Жолобогун өзүмө,
Коңурбай калдай баш болуп,
Көрүнбөгүн көзүмө!
Алманбет тийсе колуңа,
Эки колун байлап кел.
Өлтүрбөстөн чочкону
Бээжинге тирүү айдап кел!
Байлап, матап, кишендеп,
Жолду ката кыйнап кел!
Алманбет байлап келгенди
Салтанаттуу жан кылам.
Ушул турган Каканга
Алтын таажы кийгизип,
Алтын такка мингизип,
Канча жылы кан кылам!

Алманбет эми качаарда,
Чыгаарда алыс сапарга,
Эр Коңурбай баш болуп,
Калың каңгай козголуп,
Тегеректеп калыптыр.
Көптүгүнөн каңгайдын
Куш учурбай чеп болуп,
Курчап келип турганда,
Кебез белбоо, кең өтүк,
Келберсиген Коңурбай 
Кечилдердин чоң калдай
Ошончо калың каңгайдын
Качпай найза сайуучу
Балбандарын бир бөлүп,
Чечекейди жара атаар
Мергендерин бир бөлүп,
Алмаңа жакын келгенде,
Жекени белге курчанды,
Жергелеп келген каңгайга
Жеке Алманбет кол салды.
Жебеден мурун жеткени,
Коңурбайдай калчаны
Дарбазанын оозунан
Бөйрөккө уруп өткөнү.

Бөйрөккө уруп өткөңдө,
Аттан ыргып кеткенде,
Ажалы эми жеткенде,
Жөөкүлүк каңгай аяры
Жетип атка мингизип,
Коңубайдай калчасын
Жөлөп-таяп кеткени.

Коңурбай эсен кеткенде,
Кылкылдап кытай жабылды.
Кыялында Алманды
Кармачудай камынды.
Жабылганда көп каңгай
Алмандын ашты өнөрү.
«Чү» дегенде Кылжейрен
Чаң созулуп жөнөлдү.
Кылыч жеткен каңгайды
Кыя чаап сойлотту.
Найза жеткен жерине
Аябай найза ойнотту.
Айланса болот Кылжейрен
Кыпкызыл канга бөлөнүп,
Башын жерге салыптыр,
Алып учуп аркырап,
Эти кызып алыптыр.

Манжуунун каны Нескара,
Калмактын каны эр Жолой,
Жети балбан биригип,
Астынан чыгып алганда,
Алар менен Алманбет
Өзү жеке салышып,
Ажырап аттан калганда,
Айбалтасын ала албай,
Алтын таман үзөнгү
Кайра бутту сала албай
Амал кетип турганда,
Жер айрылып дүркүрөп,
Алоокенин Коңурбай
Учкан куштай сызылып,
Келе жатат күркүрөп.
Астындагы Алгара
Аркар сымал түйүлөт.
Калың каңгай, бул жалгыз,
Бел байлаган бели жок,
Колдоосуз калган курусун,
Караан кылаар деми жок,
Алакең жандан түңүлөт.

Ошондо ак байбиче энеси
Тору бээни миниптир.
Түрмөктөлгөн кара чач
Төбөсүнө түйүптүр.
«Ажал жетсе өлөм – деп, –
Асылым жалгыз Алмама
Караан болуп берем – деп, –
Өлбөй тирүү турганда,
Кай муратка жетем» деп,
Белсенип жоого кириптир.
Кызыл түпөк сырнайза
Энекең колго алыптыр.
Алманбетке жеткирбей
Алоокенин калчасын
Капталдан тосуп калыптыр.
Чаңга аралаш энеси
Коңурбайдын кара атын,
Жоого минчү канатын
«Өпкө боор бети – деп, –
Жүрөктүн төмөн чети – деп, –
Атын сайсам, жедим – деп, –
Анан өлсөм мейлим» деп,
Кыска кармап найзасын
Көздөп энең калганы.
Алгараны сайаарда
Көзүн жуумп алганы.
Кере карыш сырнайза
Ылдый тийип калганы.
Каржилактин булчуң эт
Була сайып салганы.

Алгарасы аксаңдап,
Үч бут менен жүгүрсө,
Эси кетип чоң калча
«Эсил жаным өлбө» деп,
Шашып калган кези экен.
Каңгайды карай бет алып,
Качып калган кези экен.

Ошондо кыраан Алманбет
Атына кайра миниптир,
Кызыл кумду буратып,
Тунук күлүк Кылжейрен
Коңурбайдын соңунан
Кетип барат чуратып.
Бээжиндин бери четинен
Безелентип жеткени.
«Алтындан соккон чарайна,
Анык чети ушу – деп, –
Как жүрөктүн тушу» деп,
Болоттон учтуу сырнайза
Чындап муштап өткөнү.
Муштаганда калчаны
Ыйык жалга мингизди.
«Түп этектен алсам – деп, –
Түртүп барып калчаны
Алгаранын үстүнөн
Эңип таштап салсам» деп,
Бар тилеги ошондо.

Каршы алдынан бакалап,
Кайран Мажик жакалап,
Көкала менен самсытып,
Тосуп жүргөн кези экен.
Алманбетти жибербей
Коштоп алып булкунтуп,
Ээликтирип жулкунтуп,
Мажик минтип кеп айтты:
– Коңурбайдын кара аты
Качан болсо кууганга
Жеткизбеген адаты.
Алгара чындап чуркаса,
Төрт аяктуу мал жетпейт.
Канаттуу куш болбосо,
Мындан башка жан жетпейт.
Алоокенин калчасы
Көрүнөө алдап алыптыр,
Капкага кирип кетиштин
Амалында калыптыр.
Артынан кууп сен кирсең,
Капканын оозун жаппайбы,
Балбандары жабылып,
Башыңды жара чаппайбы!
Билип туруп амалын
Кылбачы, Алма, мындайды.

Ал аңгыча Алманбет
Төмөн жакка көз салган.
Жалгыз турат тору бээ
Энесинин бош калган.
Дароо жетип бээсине
Алы калбай бакырды:
«Алтыным асыл энем!» деп,
Алда канча чакырды.

Калың кытай жабылып,
Добулбасын кагыптыр.
Алтынайдын өлүгүн
Бир качырга артышып,
Бээжинге жөнөп калыптыр.

Жетип Алмаң кытайдын
Тополоңун тоз кылды.
Качырыша келгенин
Кара жерге туш кылды.
Кармашып жүрүп каңгайдан
Тартып чыкты энесин.
Сырнайзаны жерге уруп,
Көзүнөн жашы төгүлүп,
Кырк кабырга сөгүлүп,
Өлгөндү кайра тиргизээр
Адамзатта дарман жок,
Алмаңда дарман калган жок.

Ошенетип турганда,
Душманды көр, селди көр,
Туш-тушунан каптаган
Калың кытай элди көр.
«Кайра тартып, кокустан,
Каңгай менен согушсам,
Кайран асыл энемдин
Көмүүсүз сөөгү калат – деп, –
Этине жору тоёт – деп, –
Эки көзүн оёт» деп,
Белинен эңип бүктөдү,
Тору бээге жүктөдү.
Караган черди аралап,
Көк-Булуңдун токойго
Энесин көмду аманат…

* * *
Таң кашкайып сүргөңдө,
Жерге жарык киргенде,
Кетейин деп ойлосо,
Каңгай курчап алыптыр.
Жоболоңдуу шумпайлар
Жолун тосуп калыптыр.
Эми өлүүчүдөй күйүндү,
Өткөрө жандан түңүлдү.
Кайраттанып бакырды,
Эр Мажикти чакырды:
– Башка келген жамандык
Ушу жерден көрдүкпү!
Ажалдан мурда экөөбүз
Бул токойдо өлдүкпү!
Кара кытай, манжуунун
Камоосунда жүргөнчө,
Каран түн түшүп башыма
Айдоосунда жүргөнчө,
Келе, Мажик, чылбырды! – 
Чылбырды колго алганы,
Бооруна баса салганы:
– Бек карма, Мажик, өзүңдү,
Жумгун эки көзүңдү!
Кидирбестен жүрөлүк,
Тетиги бийик дубалга
Уруналык, өлөлүк!

Ушуну айтып Алманбет
Кылжейрен санга салганы.
Дубалды карай бет алып,
Сүйрөткөнү эр Мажик,
Сүрөп жүрүп калганы.
Дубалга жакын барганда, –
Бу жалганда мал таттуу,
Көөдөндөгү жан таттуу, –
Жалгыз жандан түңүлүп,
Эки көзүн жумганы.
Кылжейрен кайран тулпары
Алдыдагы дубалдан
Алыс кетти түйүлүп.
Ээр белдей муздактан
Аша качып жөнөдү.
Жанындагы Мажиги
Кошо качып жөнөдү.
Бөксөгө мөндүр жаадырып,
Түзөң жердин баарысын
Жөө туманга алдырып,
Жайчылык кылып кутулду.
Дайра ташып, сел жүрүп,
Далай кыя бузулду…