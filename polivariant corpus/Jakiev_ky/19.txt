АЛМАНБЕТ БААТЫРДЫН КӨКЧӨГӨ КЕЛГЕНИ

Кылкылдап жаткан Кыл-Эртиш,
Эртишке жетип келгенде,
Турнабай колго алганы,
Тунарып жаткан талаасын
Кайкалап Алмаң карады.

Кыл-Эртиштин оюнда
Кылкылдап калың эл жүрөт.
Кайнаган топтун четинде
Көкала атчан бир киши
Айбаттуу эрдей көрүнөт.

Бастырып келип Алманбет
Салам айтты калмакча.
Эр Көкчө алик алды да:
– Жолуң болсун, баатырым,
Тек сурамак келбеттен,
Жөн сурамак сөөлөттөң,
Кайдан келдиң? – деп сурайт.

Анда Алманбет кеп айтат:
– Уругум кытай эл болот,
Ушунча көөнүм караңгы,
Кыйындар менен кагыштым,
Кырчылдашып салыштым.
Асмандан мөндүр тутулуп,
Артыман жеткен куугундан
Аман келдим кутулуп.

Ошондо Көчө айкырып,
Бир сары улак таптырды,
Алманбет менен Мажиктин
Садагасын чаптырды.

Калың казак камынып,
Кары дебей, жаш дебей 
Көрүшүүгө Алмаңа
Баары келди жабылып,
Керней тартып бапылдап,
Ырчылар сайрап заңкылдап.
Алманбет баатыр келгенге,
Айдаркан абдан кубанып,
Көкчө менен кеңешип:
– Балдарды өзүм алам – деп, 
Киргизип алды үйүнө.
– Макул болот, ата, – деп, –
Алманбет барды сүйүнө.
* * *


Алты ай толуп өткөндө,
Алманбет турду ойлонуп,
Ары-бери толгонуп:
«Жата бербей жалпайып,
Минейин атка кампайып.
Кара ниет кандардын
Өрүшүн байкап чалайын.
Арамдан жыйган жылкысын
Жылдырып тийип алайын.
Коңурбай менен Жолойдун
Эсебин минтип табайын».

Аны ойлонуп Алманбет
Кылыч шилтеп, жаа тарткан
Кыраандан алып кашына
Салып уруп барганы
Амур-Дайра башына.

«Алманбет кайдан жетти?» деп,
Жылкычынын далайы
Акылынан шашыптыр,
Амурдан чыга качыптыр.

Коңурбай, Жолой жылкысын
Алмаң тийип келиптир.
Кандардан тийген жылкысын
Казакка бөлүп бериптир.
Айдаркан уулу алп Көкчө
Арстан Алман баатырдын
Дегенике көнүптүр.

Арасынан казактын
Кимдин болсо мүдөөсү
Алманбетке жүгүрөт.
Уурулугун, айыбын,
Уруш-талаш, майыбын,
Эрден чыкчу зайыбын
Алманбет калыс бүтүрөт.
Арызчы, муңчу баарысы
Алманбетке барышчу.
Кара кылды как жарган
Алманды калыс салышчу.

Казактын канча калкы бар,
Калк ичинде баркы бар –
Төрөзаада, бекзаада,
Канзаададан канча бар,
Көрө албаган ичи тар:
«Балаа болду калмак – деп, –
Пастады биздин арбак – деп, –
Четтетип барат бийликтен,
Каражолтой Көкчөгө
Калабалуу бу кытай
Кайдан келип кийликкен?!
Ага-иниден чыр чыкса,
Ана-мына дечү элек.
Анча-мынча дүйнө алып,
Ооз майлап, жечү элек.
Казакты кудай урабы,
Каңгып келген бир кытай
Калкты бийлеп турабы?!
Көкчө баатыр эр эле,
Көңдөй терек көр эле.
Дүнүйөсүн бүлдүрсөң,
Кенебеген неме эле.
Катынын бирөө караса,
Касаптап ийчү неме эле.
Катын жакка калганда
Эсеби жок тар неме.
Катының менен Алманбет
Ойнош болуп алды деп,
Ушак-айың таратсак,
Өлбөгөн жерде калбас» деп,
Ата-уулунан казактын
Алтымышы жыйылып,
Акылдашып алышты.
Алманбеттен айрууга
Кеңеш кылып салышты.

Көкчө чыкса бир жакка,
Көргөнү барса мал жакка,
Ууга чыкса кийикке:
– Аңдып жүргүн, баатыр, – деп, –
Акеркеч деген катының
Алманбет менен жакын – деп,
Айта берип ар кими
Көкчөнүн көөнүн калтырды.

Көкчө келип үйүнө
Көп аңдыды катынды:
«Алманбет сага жакын» деп,
Алда канча такыды.

Такыганда Акеркеч
Чыдай албай күүлөнүп:
– Не болду? – деп сүйлөнүп, –
Адамдын баркын билбейсиң!
Алманбетти ким дейсиң?
Кайнаталуу келиндей
Тик карабайт бетимди.
Көңүл артсам ошого,
Көрүнөө кудай урбайбы!
Кантейин сени, кан Көкчө, 
Каарланган сөзүңө!
Кас душмандар биригип,
Кылмакчы экен өзүңө!
Казактын сен канысың,
Калк жакшысы көрө албайт
Алманбеттин калысын.
Бузуктун тилин алаарсың,
Алманбетти өлтүрүп,
Астына жердин салаарсың.
Ишенсең, Көкчө, муну кой,
Ишенбесең сөзүмө,
Аны кой да, мени сой!
Өлүп калаар бир катын,
Өксүбөсүн казагың!
Алманбет турса колуңда,
Алтындан болоор чарбагың,
Ааламды басаар салмагың.
Алманбеттен айрылсаң,
Арылбай калаар арманың!
Кетсе дагы Алманбет,
Өлсө дагы Алманбет,
Өзүң өчүп калаарсың!
Бул Алманбет келгени
Саны түмөн казагың
Сары-Арканы жердеди,
Жанчышып калмак жеңбеди.

Акеркеч айтса акыл кеп,
Кан Көкчө муюп токтолду:
– Айтканың сенин макул – деп.

Казакта болгон ата-уулу,
Алтымыш экен баарысы,
Жолуккан сайын Көкчөгө
Озунуп айтып саламды,
Жылдырып коёт акырын
Бузукулук арамды:
«Акеркеч жеңгей үйдөбү?
Акеркечтин жанында
Алманбет эргул жүрөбү?..» –
Какшык айтса бектери,
Айдаркандын Көкчөгө
Катуу тийет кептери.
Ар ким айта берген соң,
Бузулуп көөнү кеткени:
– Азып келген бир кулдан
Арманда болуп өлбөйүн.
Ага-инимди чогултуп,
Аңгырап сөзүн көрөйүн.
Арамдыгы бар болсо,
Ант урган кулду көмөйүн!

Казактан чыккан ата-уулун
Чогултуп Көкчө жыйыптыр.
Чоң үйдө өтчү чогулуш 
Кичи үйгө эптеп сыйыптыр.
Эр Көкчөнүн үстүнө
Журт билчүлөр барыптыр.
Алтымыштан башканын
Баары сыртта калыптыр.
Күчтүү болсун арак деп,
Күчаладан салыптыр.

Масчылыктан көз жаштап,
Баатыр Көкчө сөз баштап:
– Чыгарыңар, жакшылар,
Чыр кылуучу ишим бар.
Алманбет менен жакын дейт,
Акеркеч деген итим бар.
Айтыңарчы аныгын,
Аңдасам соодой көрүнбөйт
Алманбет кулдун калыбын.
Арамдыгы чын болсо,
Азыр кармап соёлук.
Алалдыгы чын болсо,
Апсана сөздү коёлук!
Олтурган орчун бийлерсиң,
Оңой-олтоң иш эмес,
Чындыгын гана сүйлө! – деп,
Көкчө өтүндү элинен.

Алтымышы адашпас
Антташып алган кебинен:
– Бир кишини көрө албай
Билбей айтсак жамандап,
Бизди кудай урбайбы!
Бирибиз эмес баарыбыз,
Жашыбыз эмес-карыбыз,
Ак болсо, кантип булгайлы!
Бизге ишенбей турсаңыз,
Алган жарың Буудайгүл,
Буудайгүлдөн сурайлы! – 
Баталашкан немедей
Баары чуулап калганы.
– Катын, кандай көрдүң? – деп,
Токолуна бурулуп,
Көкчө көзүн салганы.
– Көргөнүң айтканын, жеңе! –  деп,
Төрөлөр жаалап калганы.

Өңү сулуу болсо да,
Өзүндө акыл аз экен,
Арак ичип бир чыны
Буудайгүл да мас экен:
– Бузук да болсо байбичең
Менден жакшы, – деп айтты. –
Чын айтпасмын, күңүмүн.
Чыгаандыгын аныңдын
Күндө көрүп жүрүмүн.

Токолу айтса күбөлүк
Кан Көкчөдөй баатырдын
Калды көөнү түбөлүк:
– Андай болсо, эл, – деди, –
Алманбетти чакырып,
Азыр алып кел! – деди.
Азабын берем мен! – деди.
Тузум урган кул! – деди.
Азыр аны сойбосом,
Алганым калсын тул! – деди.
Калкымды жүрүп караандап,
Катынымды арамдап,
Жалган го деп ишенбей
Жакшылардын сөзүнө,
Жакынсынып жүрүпмүн
Жанкечти кытай өзүнө.
Жамандыкты мен бүгүн
Көргөзөйүн көзүнө!
Алманбет кулду соёюн,
Акеркечти бир далай
Азапка салып коёюн.
Жайдак атка мингизип,
Казакка бүткүл билгизип,
Эл кыдыртып жүргүзүп,
Кааласам, катын кылайын,
Каардансам, жанын кыяйын!
Киргенде калмак бул үйгө
Канжардын курчун алгыла,
Как жүрөккө малгыла!
Өлүүчү жерин туштаңар,
Өткүр бычак муштаңар!

Мас болду Көкчө күүлөнүп,
Өңгү-дөңгү сүйлөнүп.
Аябай ичкен арагын,
Азгырганын карагын!
Мас болгон казак баарысы
Баатыр болуп калышты.
Алманбетти жутмакка
Баталашап алышты.
Эки жигит чаптырды,
Алманбетти таптырды.

Көргөндө эки желдетти
Алманбеттин жүрөгү
Асты тынчтык бербеди:
«Атама душман болоордо,
Нак ушундай бир белги
Көрдүм эле мен, – деди. –
Мага жамандык издээр ким?» деди.
 Казактан кастык болот деп,
Кайран эрде капар жок,     
Ар нерсе ойлоп Алманбет
Бастырып жетип барганы,
Жигиттер атын алганы.

Салам айтып бийлерге
Эр Алмаң үйгө киргенде,
Айбатынан баатырдын
Апкаарыша калышып,
Тура калды дүрбөшүп,
Саламга алик алышып.

Бакырды Көкчө бектерге: 
– Ажыдаар башын салдыбы?!
Же бир арстан кире калдыбы?!
Баатырсынып эми эле
Айткан сөзүң эмне эле?!
Атпай казак баарыңды
Арбак уруп салдыбы?!
Кытай кул үйгө киргенде,
Кызыкталак «кыйындар»,
Кырыла жаздап калдыңбы?!

Суук сөздүү кеп чыкты,
Эки оозунун бир оозу
«Кытай», «калмак» деп чыкты.
Кадырлуу бектин баарысы
Кырка отуруп калышты.
Ортодо калды Алманбет
Отураарга орун жок.
Алманбет кайдан аянды,
Төрдө жаткан Көкчөнүн
Тизесин барып таянды.

Көкчө баатыр күүлөнүп,
Көкжал Алмаң султандын
Көзүнө айтып сүйлөнүп,
Суук сөздү салганы.

«Алда кимди айтат?» деп,
Адегенде Алманбет
Айраң-азыр калганы.
– Ачууландың кимге? – деп,
Жадаганда Алманбет
Жайын сурай салганы.
– Бузук кул, сени айтам! – деп,
Буту менен Алмаңды
Көкчө түртүп калганы.

«Оюнбу?» деп, «чынбы?» деп,
Алманбет ойго алганы.
– Бууданым Көкчө, сенби? – деп, 
Мындайың мурда жок эле,
Бузук сөз кайдан келди? – деп, –
Жамандык көрсөң, жайың айт,
Жашырбай журтка жайып айт!
Тийген болсо, тилимди айт,
Күнөөм болсо, билип айт!
Биле албасаң, эр Көкчө,
Жамандык сөздөн жанып кайт!
Урмат кыл, Көкчө улугум,
Урушкандай сөз айттың,
Убайым тартып турумун.

Алманбет антип сурады,
Ата-уулунун баарысы
Апкаарышкан убагы.

Ары баатыр, ары мас
Айдаркан уулу эр Көкчө
Алманбетке ичи кас:
– Каңгайдан келген калмакты
Кет десеңер болбойбу!
Жергесине кытайдын
Жет десеңер болбойбу!

Көкжал Алмаң ошондо 
Ачуусу келип калганы:
– Адам болбой жит, Көкчө,
Кара жер сорсун нээтиңди,
Акылдан тана ичипсиң,
Карартып кудай бетиңди!

Ата-уулуна бир карап,
Анда Көкчө кеп айтат:
– Сураганын алсынчы,
Сурданбай жолго салсынчы!
Каалаганын алсынчы,
Камсыкпай жолго салсынчы!

Анда Алманбет муну айтат:
– Айныбагын сен, Көкчө,
Айтканымды бер, Көкчө!
Казатка чыгаар касым бар,
Майданга чыгаар башым бар.
Жакындан болгон жатым бар.
Жан кыйбасым эр Көкчө,
Каалаганым Көкала
Атыңды берчи, минейин.
Камсыкканым Көккүбө
Тонуңду берчи, кийейин.
Башымды катпай сактанып,
Басташып жүргөң душманга
Барып мен бир келейин!
Баданаң менен тонуңдун
Майы болсун меники,
Башы болсун сеники.
Көркөм күлүк Көкала
Күчү болсун меники,
Башы болсун сеники.
«Каалаганың алгын» деп,
Адам айтаар сөздү айттың,
Айтканыңдан жанба эми.

Басынтып Көкчө кеп айтат:
– Алмурут чыккан жерлерге
Итмурун чыгат дечү эле.
Ит ичпей турган ашынан
Үмүт этет дечү эле.
Арстан баскан жерлерден
Аюу жойлоп турарбы?!
Атымды сурап бул калмак,
Атаа, мындай кудай ураарбы!

Ачуусу келип Алманбет
Жалын чыкты көзүнөн,
Жаалы чыкты сөзүнөн:
– Алмурут Көкчө сен болсоң,
Итмурун жыгач мен болсом,
Мен да куруп калайын,
Ит Көкчө, сенден кем болсом!
Арстан Көкчө сен болсоң,
Лапшыйган аюу мен болсом,
Адам болбой өлөйүн,
Айбаным, сенден кем болсом!
Элиңде туруп эркексиң,
Элиңден карыш сен чыксаң,
Бооз катын шелпексиң!

Акылы кеткен азыраак,
Арак ичкен масыраак
Көкчө чындап тарыкты:
– Кулду кармап муузда! – деп,
Көбүнө кылды жардыкты. –
Тентиреген бу кулду
Тез өлтүр – деп, – бычыктап!
Канын төк – деп, – кылычтап!
Канжар сал – деп, – кардына! –
Күүлөндү Көкчө баарына.

Сууруп алып кылычын
Алманбет турду октолуп.
Кайрат кылаар бир жан жок,
Ата-уулдан алтымыш
Кымырынды токтолуп.
«Өлтүрмөк тура иттер! – деп,
Өткүр Алмаң ойнолуп,
Кылычын кынга урду да, –
Итчилик кылса, бул кылсын,
Азыр сабыр кылайын.
Өлөңдүү жерди өрттөбөй
Өзүм кетип тынайын!»

Эч бирөөнү карабай
Эшикти көздөй бет алды.
Жолун тоскон бир жан жок,
Алманбеттин багытын
Ача берди казактар.
Каарынан жалтанып,
Кача берди казактар.

Казатка минээр Кылжейрен
Атына Алмаң барганы,
«Эми кайда барам?» деп,
Атына минип алганы.

Оолжуй басып Акеркеч
Ордодон чыгып калганы.
Дарайы көйнөк шоодурап,
Караса көзү жоодурап,
Акеркеч сыпаа кеп айтат:
– Аярла, аяш, – деп айтат. –
Ата-бала урушат,
Ага-ини жулушат,
Анткен менен кетишпей
Айланышып турушат.
Не түрлүү чыры болсо да
Эртеси өңүн көрүшөт.
Өлүп калса бир бирин
Өкүрүп, ыйлап көмүшөт.
Кылчайбай атка минишиң
Келбес бекен эбиңиз?
Мас таркаса, соо болоор,
Бир сапаркы ачууну
Минтпей мага бериңиз?

Көзүн жаштап Алманбет:
– Аяшым, уккун – деп айтат, –
Толгонсом жоктур өнүмүм,
Токтолсом болоор өлүмүм.
Кайтадан болбос өнүмүм,
Кайрылсам болоор өлүмүм!
Аман болгун, жеңе, – деп,
Бурулбасы билинип,
Кетмекчи болгон беренге
Акеркеч жөндүү кеп айтат:
– Жарашып калган жериң жок,
Жакшы айтышкан эриң жок,
Же жайнаган кытай элиң жок,
Жээниң да жок, тайың жок,
Жердеп тураар жайың жок.
Эңкейип кетсең, жөлөк жок,
Кайрылаар жок тууганың.
Уккан, көргөн эл болсо,
Кабарың алып турайын,
Кай жерде болоор турагың?

Анда Алманбет мындай дейт:
– Аяш, терек көрсөм коноормун,
Термелбестен көтөрсө,
Ошого жолдош болоормун.
Кайышпай кайың көтөрсө,
Ошо жерде болоормун.
Не түшсө башка көрөөрмүн,
Аяш, ажалым жетсе өлөөрмүн.

Так ошондо Акеркеч
Кара жашы төгүлүп,
Кайышып көөнү бөлүнүп:
– Аяш, андай болсо мен да айтам,
Ардактап күтөөр эрди айтам!
Көөнүң калса Көкчөдөн,
Жетпей кайтпа Таласка,
Кайрылбай өтүп кетпегин
Көкжал төрө Манаска.
Төрүнө өтсөң, жектебес,
Кейишке салсаң, кет дебес,
Бүлүндүрсөң кейибес,
Кадырың билээр как ошо.
Канзааданын баарысы
Кашында жүрөт аа кошо.
Пейлиңди билээр бек ошо.
Бекзааданын баарысы
Бетинде жүрөт аа кошо.

Бул сөздөн кийин боздошуп:
«Аман болгун, жеңе» деп,
Акеркеч менен коштошуп,
Алманбет жолго салыптыр.

Масы таркап эртеси
Кылыгын Көкчө туюнду,
Агып жашы куюлду:
– Сынган экен таягым,
Сыздаган экен аягым!
Кетилген экен туягым,
Кемиген экен сыягым!
Үзүлгөн экен канатым,
Токтолгон экен санатым!
Кылмак элең, бийлер! – деп,
Өрттөндү ичи күйүт жеп.