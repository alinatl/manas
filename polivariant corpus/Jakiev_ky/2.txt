ЖАКЫП, ЧЫЙЫРДЫ, БАКДӨӨЛӨТ ҮЧӨӨНҮН ТҮШҮ

Ыйлап жатып байбиче
Уйкуга көзү батканда,
Ак сакалдуу бир адам
Пайда болду жанында:
Барбардигер Теңирим
«Ыйлаба» деди силерди,
Мени буйруп жиберди.
Аяктай мобу ак алма,
Азалдан ширин бал алма
Алгын колго, карма – дейт, –  
Напсиң өлсүң, жалма – дейт. – 
Айтканымды бил – деди, –
Алтымыш кулач ажыдаар
Ат ордуна мин - деди.

Түшүндө жеген ак алма
Курсагына толуптур.
Алдындагы мингени
Ажыдаар өзү болуптур.
Ачууланып оп тартса,
Ай-ааламды соруптур.

Ал аңгыча ойготуп,
Бердике кирип барыптыр:
– Байбиче, байга нетти? – деп, –
Аты качып кетти! – деп, –
Акымбек уулу Меңдибай
Артынан кууп кетти – деп, –
Байлаар бала болбосо,
Ал өңдөнгөн доңузду
Байбичеси, токолу
Байлап койбой нетти? – деп. 

Белден ашкан Меңдибай
Ат кууган бойдон жок болду.
Көз байланды, түн болду,
Меңдибайга не болду?..

Меңдибайдын энеси, -
Бейжайыраак неме өзү, – 
Канымжан келсе кашына,
Жакып уктап калыптар
Жаздык коюп башына.
Ушуну көрүп Канымжан
Уруштун сөзүн салыптыр 
Чыйырдыга карата:
– Баштатан башы байлануу
Малайың белек! – деп айтты. – 
Он бирде балам жоголду,
Жолукса жолборс албайбы,
Качырса каман чалбайбы!
Баланын баркын билбейсиң,
Мени да окшоткуң бар өзүңө,
Баятадан сөз айтсам,
Куураган куубаш Чыйырды,
Кулагыңа илбейсиң.
Азыр ойгот чалыңды,
Жоголсо балам, ордуна
Албаймын дүйнө, малыңды!

Байбиче буга таарынып,
Жакыпка сүйлөйт чамынып:
– Таап берсеңчи баласын,
Талыкшып уктап каласың!
Кечинде келдиң, жыгылдың,
Керилип уктап не кылдың?
Арам өлгөн Туучунак
Адырды көздөй кеткенби?
Ат качканы жакшы эмес,
Ажалың сенин жеткенби?

Бай Жакып жаткан ордунан 
Баш көтөрүп козголду:
– Кайгырбачы, кемпирим,
Кадыр Алда буюрса,
Кайра толоор кемтигиң.
Байбиче, билгин ушуну,
Кондурат экен Кудайым
Башыңа дөөлөт кушуну.
Урматтуу бир түш көрдүм
Уктабай бекер уйкуну!

Бакдөөлөт анда муну айтат:
– Мен да жакшы түш көрдүм,
Башкача сонун иш көрдүм.
Бозала туйгун, боосу жез,
Боору кара, мойну кез.
Оң колуңа алыпсың,
Обону көздөй салыпсың.
Байбичеңдин үйүндө,
Балдагы алтын туурда
Баса конбой талпынат.
Аябай малды соёлук,
Түлөө өткөрүп коёлук.

Анда Жакыптын келди ачуусу:
– Антип малды не кырам?
Мал түгөнүп калган соң,
Көргөн түшүң не кылам?!
Байлык-бакыт мал деген,
Биздин тирлик мал менен.
Жанга жакпас сөз баштап,
Сенин куруп кетсин аңгемең!

Сыртка чыкса таң ата
Бирөө сүйлөп жаткансыйт
Бай Жакыпка карата:
«Атаке, неге кайгырдың,
Акылыңдан айрылдың,
Эңсегениң бала эле,
Не максатың бар эле?»

Кулак муюп сөзүнө,
Жалгыз туруп бай Жакып
Жаш имерди көзүнө.
Жанына келип Бакдөөлөт
Бай Жакыпка салды кеп:
– Не аяйсың, абышка,
Бу ээн калган көп малды?
Дүнүйөң арбын, чалаң жок,  
Жүрөсүң ыйлап, балаң жок. 
Малың бар да, элиң жок,
Байкап турсам, өзүңдүн
Эл суроого эбиң жок.
– Макулмун – деп, бай Жакып
Байбиче үйүн беттеди.
Ал аңгыча Канымжан
Аркасынан жеткени:
– Балам кеткен кечинде,
Күн бата элек кезинде!
Түнү бою боздосом,
Түк укпадың үнүмдү.
Артынан барып издебей
Куубаштыгың билинди!

Анда Жакып айтты кеп:
– Бу кургурдуку эң эле эп.
Бергиле бир ат, минейин,
Баласын издеп билейин.

Койчунун Коңур күрөңүн
Токунуп минип бай Жакып
Айталаада, жон-жондо
«Меңдибайлап» заңгырап,
Кырдап барат бай Жакып.
Кызылдай жанын курган чал
Кыйнап барат бай Жакып.
«Өлгөн го» деп баланы
Ойлоп барат бай Жакып.
Токой койбой, таш койбой
Жойлоп барат бай Жакып.

Арам өлгөн Туучунак
Астынан чыкты табылып.
Ак жолборстун териси
Атына турат жабылып.
Аны көрүп Жакыптын 
Акылы кетти жаңылып:
«Баланы жолборс алганбы,
Балакетти салганбы!  
Атым аман табылды,
Табылганы курусун,
Ак жолборстун териси
Кандайлыктан жабылды?!»

Ал аңгыча токойдон 
Меңдибай чыгып келгени.
Сабыркап турган Жакыпка
Жадырап салам бергени:
– Минген атың Туучунак
Качкан кезде, тосом деп,
Кунан менен чу койдум.
Жаңы эле атка жеткенде,
Кызыл күүгүм чак эле,
Кырдан чыгып кыйкырып,
Кырк бала тийип кетпеспи:
«Бай Жакып!» деп бакырат,
«Манастап!» ураан чакырат.
Токойго атың жеткени,
Жолборс кучак салаарда,
Жолдош болгон бир бала
Күрсү ураарда, Туучунак
Жолборсту тепти тик туйлап.
Бала да күрсү урганы,
Билбей калдым мен чыны,
Туучунак боорун бөлгөнүн,
Же башка урганда баланын
Күрсүсүнөн өлгөнүн.
Жолборсту балдар сойгону,
Атыңа артып койгону.
Кырк бала болду жолдошум,
Кызыкка батты бу башым.
Салкындап суун бойлодум,
Таң атканча ойнодум.
Бар турбайбы балдарың,
Неге аларды жашырдың?
Кырк балаң мында жүргөн соң,
Кандай кылган арманың?
– Балам, мазак кылбачы!
Энең да кылды мазакты,
Түндөтөн бери уктатпай
Артыкча салды азапты.
Кетели үйгө, жүргүн – деп, –
Баланы алып, атты алып,
Барды Жакып үйүнө.

Байбиче менен Бакдөөлөт
Басып чыкты сүйүнө. 
Канымжан келди кашына,
Баласын көрүп, кургуруң
Койну толду жашына.

                 * * * 
Жергесинде Жакыптын 
Жетимиш үйлүү киши экен.
Элүү жашка чыкканча,
Тогуз жылкы, токсон кой,
Уйдан союп жетини,
Төөдөн союп экини.
Ушинтип тамак бербеген:
«Бай Жакып бирди көрдү» деп,
Башканын баары шекинди.
Ак түлөөгө чакырды
Он эки уруу кыргызды.
Тарттырып элге табакты,
Түшүн Жакып бай айтты:
– Түшүмдө бир куш алыпмын,
Түмөндүү жерге салыпмын.
Кукулуктап үн чыкса,
Куштан бөлөк үнү бар.
Куйрук-башы жалтылдап,
Куудан аппак жүнү бар.
Айбат менен караса,
Алпкаракуш сүрү бар.
Саңоорлору сары алтын,
Таканак жүнү баары алтын,
Чырымтал жүнү чылк алтын.
Текөөрү болот темир дейт,
Серпкени өлгөн себил дейт.
Тумшугу болот тунжур дейт,
Туягы темир канжар дейт.
Алтымыш кулач жибек боо
Аягына тагыпмын.
Ай мунарын жем кылып,
Аябай сыйлап багыпмын.
Асмандагы канаттуу
Айбатынан уча албайт.
Жерде жүргөн аяктуу
Желип чыгып кача албайт.
Ага коноорго туур жайлапмын,
Алача моюн ак шумкар
Ага кошо байлапмын.
Билдим бир жакшылык болоорун,
Кана, журтум, жоруңар
Канаты күмүш ак туйгун
Качан келип коноорун!
Байбичем байкуш түш көрүп,
Башкача сонун иш көрүп:
Алма жеп, ичи толуптур,
Алтымыш кулач ажыдаар
Ат ордуна болуптур.
Ал эмине болучу,
Акылмандар отурсуң,
Бу түшүмдү жоручу?
Жана токолум сонун түш көрүп,
Үйүндө эки куш көрүп,
Боору кара, мойну кез,
Болот текөөр, боосу жез,
Капшытка туура жайлаптыр,
Катыным экөөн байлаптыр.
Бул эмине болучу,
Муну, журтум, жоручу?..

Жакып бай айтып токтолду,
Жар-жоронун баарынан
Айтаарга киши жок болду.
Аш кайнамга жеткенде,
Алардын шайы кеткенде,
Акбалта кепти баштады:
– Бай Жакып түшү түш экен,
Оңунан келчү иш экен.
Куш болгондо – баладыр.
Азыр бала жогунан
Бай Жакып көөнү аладыр.
Ай тийген жердин баарысын
Алат экен балаңыз.
Күн тийген жердин баарысын
Күтөт экен балаңыз.
Алтымыш кулач жибек боо
Аягына такканың,
Ай мунарын жем кылып,
Азем менен бакканың.
Алтымыш жашка чыкканча
Аким болуп, журт сурап,
Алат экен дүйнөнү.
Арбак конуп башына
Аны Алда Таала сүйгөнү.
Ажыдаарды ат кылып,
Байбичең минип жүргөнү – 
Шол баланып орою
Дүнүйө жүзүн сүргөнү.
Ажыдаардай айбаттуу
Эркек уул эр болуп,
Не кыйындын баарысы
Эсеп берип, эл болуп,
Карайт экен көзүнө.
Кара тоодой касиет
Конот экен өзүңө…

Бай Жакып боздоп ыйлады
Акбалта айткан сөзүнө.
Байлап койгон ак шумкар
Жакыптын келди эсине:
– Ак шумкар кошо байладым,
Муну да жоруп бер – деди. – 
Бакдөөлөттүн түшүндө
Байланган эки куш – деди, –
Муну байкачы, кандай иш? – деди.

Акбалта туруп кеп айтат:
– Бакдөөлөт туур эки уул,
Алат экен ал экөө
Агаснын орунун.
Көкүрөк черин жазгандай
Көрүпсүңөр үчөөңөр
Дүйнөдө түштүн сонунун.

Бата берип тарады,
Ачылды Жакып кабагы.