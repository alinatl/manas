АЛМАНБЕТ БААТЫРДЫН МАНАСКА КОШУЛГАНЫ

Бир күнү Манас түш көрөт,
Түшүндө кызык иш көрөт:
Айталаада баратып,
Ачалбарс кылыч тааптыр.
Берен Манас кылычты
Белине бекем тагыптыр.
Жолдо бара жатканда,
Жанында албарс кылычы
Жолборс болуп калганы,
Соңунан ээрчип Манастын
Жолдош болуп алганы.
Ал аңгыча жолборсу
Ак туйгун болуп кубулду.
Абалап учса асманга
Алпкаракуш сүрү бар.
Кайра конуп колуна
Кубанта турган түрү бар.
Кондурган бойдон колуна
Түшүнөн Манас ойгонуп,
Жакшыга жоруп ойлонуп,
Кабагы күндөй ачылып,
Калың журтун чакырып,
Акбоз бээни алдырып,
Баабединге чалдырып:
– Жору, – дейт, – көргөн түшүмү,
Оңдосун, журтум, ишиңди.

Коңур чечен Ажыбай
Кеп баштады жайма-жай:
– Мен жоруюн түшүңдү,
Оңдоптур Кудай ишиңди.
Колуңа берген турбайбы
Күтүп жүргөң кишиңди –
Бу дүйнөдө жолдошуң,
О дүйнөдө колдошуң
Кошулат экен өзүңө
Кан Алманбет жолборсуң!

Ал сөздү айтып Ажысы,
Бата кылды баарысы.
Кан Жакыптын Манасы
Көңүлү өстү жетилип,
Көшүлүп бою чечилип,
Алманбет келип калгандай
Каалгадай кашка тиш,
Калайыктан башка тиш.
Кашкайып чыгып алганы.
Ошондо Манас кеп айтат:
– Азаматтар, - деп айтат. –
Бекер жатып беш айча
Эки жакка жылбадык,
Эркектин ишин кылбадык.
Ушак менен айыңдын
Айтылганын тыңдадык,
Айылдан карыш жылбадык.
Мылтыктын ичи дат болду,
Кур семирген ат болду.
Көйкашкалар, аттанып,
Адырдан аркар аталык,
Курбудан кулжа аталык,
Кубанычка баталык.
Кийик издеп, аң уулап,
Талаага көнгөн курган баш
Бут-колду чечпей уктайлык.
Аттанып көнгөн курган баш
Аяк чечпей уктайлык.
Жан-казан ашын сагындык,
Жай билбеген катынга
Жакшы эле жатып багындык.

Кыргылчал, Бакай карысы,
Кырк чоронун баарысы
Аң уулоону эп көрдү.
Минээр аттар шайлалуу,
Уруш чыкса кокус деп,
Бирден аттар байлалуу.
Үртүгүн торко жаптырган,
Аттарынын мойнуна
Алтындан тумар тактырган.
Соот менен кыягы,
Аң уулап, ууда жүрсө да,
Жортуулчудай сыягы.
Төрө Манас жолборсу,
Төрт жүз жигит жолдошу.
Күндө кийик атышты,
Күлкүгө мыктап батышты.
Аркар, кулжа, куланды
Атып алып бүктөтүп,
Шай ата берген Желмаян,
Ошо кара нарга жүктөтүп,
Медийан чөлүн басты эле.
Кайыпчынын мазарын
Жаңыдан Манас ашты эле.
Кум-Булактын белинен,
Даарат алган жеринен
Манас канга табылган
Кол башындай сур күчүк
Жаңыдан тууган табында,
Көзү ачылбас чагында.

Анда Бакай муну айтат:
– Арстан Манас көкжалым,
Жору тууп, жолдон табылган
Кутмарек болсун күчүгүң!
Алакан жайып барыбыз
Коёлу атын Кумайык!
Чым жүзүнө чөп чыккан
Жерде мындай табылбайт.
Кулак угуп, көз көргөн
Элде мындай табылбайт.
Бу Кумайык чоңойсо,
Жолдош болоор өзүңө.
Жолуккан ырыс – Кумайык
Жолборстон кайра тартабы!
Асыл болот Кумайык
Үч күн жатса талаада,
Кайып багат дечү эле.
Эркек адам жолобой,
Ургаачынын тазасы
Зайып багат дечү эле.
Антип багып албаса,
Мураадына бир күнү
Жетип калат дечү эле,
Эч жанга дайынын билгизбей
Кетип калат дечү эле.
Кабылан Манас айкөлүм,
Кудалашып никелеп,
Кадырлуу жарга үйлөнсөң,
Кумайыктын багуусун
Алганың билип жүрбөсүн?..

Кубанды жыргап эр Манас
Кумайыктуу болгонго.
Аң уулап, черлер жазылып,
Сонуну таркап болгондо:
«Кайтсамбы – деп, – үй жакка?»
Бото-Мойнок жайыктан
Көз салды карап, Чүй жакка.

Ошондо казактан чыккан кайгырып,
Кадырлашы Көкчөдөн
Каргаша болуп айрылып,
Узак-узак жол басып,
Чыканак жерге салбастан,
Чырм этип уйку албастан,
Жалгыздык түшүп жадына,
Тили кургап таңдайга
Эрини чарта кесилип,
Ачкадан боору эзилип,
Жолдо келет Алманбет.
Айнектей көзү сүзүлүп,
Акыр жалган дүйнөдөн
Күдөрү абдан үзүлүп:
«Каралашкан казагым,
Казак берди азабым!
Каңгып калган шум башым,
Кандай жолду басамын?
Жалындым, Кудай, өзүңө,
Жайлуу жерден бир ажал
Жеткире көр өзүмө!»

Тоо түгөндү, уч болду,
Жол түгөндү, түз болду,
Суу түгөндү ,чөл болду,
Жол үч ача бөлүнүп,
Алманбет анда тел болду.
Жол сураарга жоро жок, 
Айыл сураар адам жок
Жолдо турду дел болуп.
Күн жүрүш жактан тоо көрүп,
Көңүлү түштү түштүккө.
Алманбет кирди сол жолго,
Кудай салган шол жолго.

Ийри-буйру кара суу,
Булут көчсө көрүнгөн
Кара суунун тунугу.
Илегилек, көк кытан,
Ийри тумшук, бир казан – 
Суу кушунун баары бар.
Саздуу жерди ээлеген
Ызылдак ызгыч дагы бар.
Уча качса башка куш,
Ызгыч кара кашка куш
Катуу келип дүрүлдөп,
Качыра бермей адамды
Качантан берки адаты.
Аттатып кара суулардан
Алманбет качты кутулбайт
Ызылдаган кургурдан.
Кыжыры кайнап кырданып,
Суу көтөрбөй сиркеси
Кырааның Алмаң сурданып,
Ызгычка айткан бир сөзү:
– Ызылдаба, ызгыч куш,
Канаттудан сен жалгыз,
Карабаштан мен жалгыз,
Куруп келем жапжалгыз!
Койсоңчу, ызгыч, кордобо,
Уяң менен ишим жок,
Жолумду менин торгобо –
Дегенге болбой ызгыч куш
Качыра берди күүлөнүп,
Алманбетти тушма-туш.
Кашайып жаны Алманбет
Коломсокко кол салды,
Кол салды да ок алды.
Өлтүрө атпай ызгычтын
Сындыра атты канатын.
Эңип алып ызгычты
Карап көрсө, жок алы.
Бөдөнөдөй өзү бар,
Бөтүрөйгөн көзү бар.
Насыят кылып ызгычка
Алманбет айтаар сөзү бар:
– Алыңды чактап билбедиң,
Айланып сага тийбедим.
Катылба десем, болбодуң,
Кадалып жолум торгодуң.
Кадемиң каткыр, оңбодуң.
Тийбегин десем, болбодуң,
Титиреп жолум торгодуң,
Тийгенден кана оңгонуң?!
Сенден бетер мен дагы,
Ажалга байлап башымды,
Алымды билбей оңбодум.
Калбасын жетим балдарың,
Бейкүнөө жанга тийбей жүр,
Канатыңды оңдоюн, –
Деп Алманбет берениң
Кайнатма кара дарыдан
Сүйкөй салып жаратка,
Кырмызы кытай дарыны
Канатка кынай таңганы. –
Уяңы тапкын эми – деп, –
Учуруп ийип ызгычты,
Артынан карап калганы.

Аңуулаган жеринен,
Бото-Мойнок белинен
Аккула минип болкоюп,
Манас кырда золкоюп,
Баятан байкап туруптур,
Оюн буга буруптур:
«Алдам, бердиң бишарат,
Аң уулап мында келишим,
Аңдасам, артык ишарат.
Түшүмдө тапкан кылычым,
Кылычымды кез кылган,
Кудурет, сенин кылышың.
Түшүмдө көргөн жолборсум,
Алманбет өзү болбосун!»

Арстан Алмаң арбайып,
Келе жатыр калдайып.
Башында жыга бөркү бар,
Падышалык көркү бар.
Кайратына жан тургус,
Канга ылайык каркыбар.
Ошо келе жатышы
Жыйырма сегиз жашы бар.

Абыдан көрүп айкөлүң
Кайра чапты калкылдап,
Аккула менен алкылдап,
Бою-башын жыйнабай
Өңүрү кеткен жалпылдап:
– Арстан эрлер, сүйүнчү!
Түндүктү тирээр түркүгүң,
Жолго чыксаң – жолдошуң,
Жоо качырсаң – жолборсуң
Алманбет келет, мен көрдүм!
Ар мүнөзүн, айбатын
Арстанга тең көрдүм!
Аздырбай алып калыштын
Акылын ойло, баатырлар!
Айрылып калып Көкчөдөй,
Арманда болуп бөксөрбөй, Жергеңде жүрсө жектебей,
Окус жаман иш кылса,
Осол көрүп кектебей,
Чоголдук кылса көтөрүп,
Кейишке салса кечирип,
Бүлүндүрсө бүлк этпей
Түтөөрдүн камын кылыңар!
Алманбетти кетирбей
Тутаардын камын кылыңар!
Аттанып чыгып беш баатыр
Аңдып тургун жолунда.
Күлдүрдүн уулу Чалыбай,
Күлдүргүчү Ажыбай,
Сырттан Сыргак, Кутунай,
Акбалтанын Чубагы – 
Белиме таңуу беш баатыр,
Көк колот ылдый салыңар,
Көрүнбөстөн барыңар.
Жаныңа жакын келгенде,
Айгай салып бакырып,
Каракчы болуп чыгыңар.
«Койбойм түрүү жаның!» деп,
Коркутуп кыйкыр баарыңар.
Жүткүндүрүп келиңер,
Жүрөгуң сынап билиңер.
Алкындырып келиңер,
Акылын сынап билиңер.

Көй баатырдан бешөөсү
Көк колот ылдый салышты,
Көрүнбөй тосуп калышты.
Мылтык атып, тарс коюп,
Добул согуп, карс коюп,
Жеп ийчүдөй бакырып,
Жакын жерден качырып,
Жабылып чыга калышты.

Келе жаткан Алманбет
Чил учкандай селт этип,
Бир да карап албады.
Барса да баары бакырып,
Бар кайратын чакырып,
Кайраты мындай ким болду.
Каары катуу беш баатыр
Катыла албай тим болду.

Кыраан Алман бастырган
Кылжейрен менен калкайып,
Кыйкырып барган беш баатыр
Кошулуп калды бастырып.

Байкап көрсөң айбатын
Манасыңан кем эмес,
Адам өлчөөр неме эмес.
«Кудай берген экен!» деп,
Баатыр Сыргак жол баштап,
Астыга түштү тепеңдеп.

Төрт төбөлүү көк чатыр,
Кыргыл, Бакай кары бар,
Төрө Манас жанында,
Кыйындардын баары бар.
Манаска Алман барганда,
Салам берди заңк этип.
Арстан Манас, эр Бакай
Алик алды барк этип.
Абакеси Бакайга
Колун сунду ийилип.
Абасы Бакай кол берди,
Төрө Манас баатыры
Колун берди ал дагы.
Оңолгон Алмаң боруму,
Ортодон алды орунду.

Чарт жарылган эринин
Байкай коюп эр Манас,
Ачкалыгын билиптир:
– Алып кел ылдам тамак! – деп,
Ашпозго буйруп ийиптир.

Бал чайкаган кымызды
Баатыр Мажик көтөртүп,
Эки желдет кириптир.
Сары алтындан жан-кесе,
Баса куюп кымызын
Кош колдоп, аяк сунуптур.
– Улуулата сунгун – деп,
Алманбет айтып туруптур.
Кан Бакай эрин малган соң,
Эңиле басып ашпозчу
Алмаңа сунуп калыптыр.

Алманбет алып аягын
«Асылы билдирбейин – деп, –
Ачкалыктын азабын»
Аз гана жутту кылт этип.
Өзөгүнө түшүптүр,
Өбөктөп Алмаң шылк этип,
Кирпикке кирпик илинип,
Өлүп барып тирилип,
Баш көтөрдү баатыры.
Арстан Алмаң эс алып,
Тамагын ичти акыры.
Олтурду боюн тер басып,
Ордуна келди акылы.

Ойлонуп Манас кеп айтат:
– Ой, азамат, – деп айтат. – 
Асынганың алмабаш
Атканын жутчу милте окшойт.
Астыңдагы мингениң
Алыстан келген жылкы окшойт,
Кай жакта болот жериңиз?
Кабарын айтаар бекенсиз,
Кайда болот элиңиз?

Жооп берди Алманбет:
– Ой жетпеген иш издеп,
Оң караган киши издеп,
Ооп жүргөн бир жанмын.
Ат жеткисиз жол издеп,
Азып жүргөн бир жанмын.
Алымды билээр адам жок,
Басып жүргөн бир жанмын.
Бараарыма жерим жок,
Маңгып жүргөн бир жанмын.
Батаарыма элим жок,
Каңгып жүргөн бир жанмын.
Карсак жүрбөс калыңда
Карайлаган бир жанмын.
Кара башым өлүмгө
Даярдаган бир жанмын.
Безип жүргөн элинен
Алманбет бакыр өзүммүн.
Жолдо жатсам, көрөөр жок,
Өлүп жатсам, көмөөр жок.
Бир Кудай деп бел байлайм,
Мендей курган карыпта
Андан бөлөк жөлөк жок.

Кулак түрдү турган эл
Манастын айткан кебине:
– Аркайган бийик Ала-Тоо
Ак марал кууп, ким ашпайт?
Айкын талаа, узун жол
Адащса, жолун ким баспайт?
Чакырса келбес Чын каны
Чыйырыма келип турганы,
Кааласаң келбес каканчын
Кашыма келип калганы
Кутман келип, кут келип,
Кудайдын берип салганы!
Алдадан ар жан күчтүү эмес,
Кан тартуусуз түшчү эмес!
Калабалуу кырк баатыр,
Камдаңар ылдам тартуусун!
Аялуу мүлкүм Аккелте
Асалык эрдин жонуна.
Албарстан учтуу Сырнайза
Аны берип колуна,
Кийгизиңер Аккүбө
Кийүүчү кийит тонуна.
Алтын саптуу Зулпукор
Аны байла белине.
Арзыбаса кыргызга,
Ала кетсин баарысын
Бара турган жерине.

Азамттын баарысы
Атасы келген немедей
Алек-далек энтелеп,
Айкөлдүн аты Аккула
Баш ат кылып жетелеп,
Алтын ээр башына,
Аккелте илип кашына
Сырнайзаны сайылтып,
Асабасын жайылтып,
Кылычын илип ээрине.
Эшик эндүү айбалта
Канжыгага байлаптыр,
Саадагын салып ээрине
Алманбет эрдин келүүнө.
Аккуланын артынан
Ай тийгендей жаркырап,
Кулжадай төшү керилген
Сарала менен тогуз ат – 
Сай күлүктү тарттырып,
Сандыргалуу Алмандын
Салтанатын арттырып,
Сары улакты таптырып,
Садагасын чаптырып,
Алманбеттин башына
Кырк миң дилде чачтырып,
Аскерине талатып,
Тай семизин сойдуруп,
Тамашага киришти.

Эр Алманбет ойлонду
Карап туруп далайды:
«Аккула Манас аты экен,
Кас тулпарын мингизген
Ашкере чыккан март экен.
Аккүбө Манас тону экен,
Байкап турсам, Сарала ат
Мага ылайык жылкы экен.
Атына байлап тартыптыр
Айбалта менен кылычын,
Кошо тартты найзасын.
Ат-тонунан айрылтып,
Кетирбейин айласын».

Алманбет анан кеп айтыр:
– Тууган кылсаң, кырк баатыр,
Турууга келдим мен акыр.
Тур десең, кантип турбайын,
Ынтымагың сурайын.
Кудай берсе ынтымак,
Куусаң кетпейт ырыс-бак!
 
Алиги турган кырк баатыр:
«Акылыңа бали!» деп,
Кол көтөрүп дубага
Бата берип колдоду,
Алманбет кетпес болгону.
Айкөл Манас баатырдын
Көңүлү көлдөй толгону:
– Алманбет балаң келди деп,
Алдам тилек берди деп,
Бай Жакыпка барыңар,
Энеме кабар салыңар,
Сүйүнчүсүн алыңар!

* * * 
Самаркандын сыртында
Бээ байлап, Белсаз, Кырчында
Жаткан кезде Жакып бай
Малын багып жайма-жай,
Төрөдөн барды төрт чоро:
– Сүйүнчү, Жакып атаке,
Келди Алманбет балаң! – деп. –
Жиберди бизди Манасың,
Атаке, сизге салам деп!

Кабарды угуп Чыйырды
Ордодон басып чыкканы:
– Манасым он беш жашында
Жуманын түнү түш көрсөм,
Алманбет жүргөн кашында.
«Акыры келээр балам» деп,
Ойлончумун дайыма.
Төө баштаган төрт тогуз
Төртөөң бөлүп алгыла.

Ак сакалдуу чалдардан,
Айылы жакын жандардан
Атакеси Жакып бай
Алтымышын камдаган.
Чыйырды эне баш болуп, 
Он эки кемпир алыптыр.
Торко тон кийип жайкалып,
Боз жорго менен чайпалып,
Байбиче жөнөп калыптыр.

Алтымыш чалды ээрчитип,
Бай Жакып мурда барганы.
– Атаңыз келди, мына! – деп,
Ажыбай айтып турганы.
Атынан түшүп, жөө басып,
Алманбет урмат кылганы.
– Айланайын ботом! – деп, –
Атасы Жакып жалынып, –
Каралдым балам, келдиң! – деп, –
Кадыр Алдам, бердиң! – деп, 
Бай Жакып ыйлап бакырат,
Күлкүсүн тыйбайт жаркырап.

Ал аңгыча артынан
Байбиченин Бозжорго
Аркыраган боюнча
Алтымыш чалды аралап,
Туучунак атка тийиптир.
Байбиченин эмчеги,
Жаш төрөгөн келиндей,
Алманбетти көргөндө,
Ат үстүнөн ийиптир.
– Балам Манас, келгин! – деп, –
Бала күндө эмдиң – деп, –
Сен эмгенсиң мурун да,
Баштап ээмп бергин! – деп,
Байбиче айта салганы.
– Мамаңды маа да бергин! – деп,
Алманбет чуркап барганы.

Оң эмчегин алганы,
Оозуна Манас салганы.
Сол эмчегин алганы,
Алманбет ээмп калганы.
– Отуздагы баласы
Зоңкоюп эмчек эмди! – деп,
Бай Жакып күлүп жыргады.

– Энеден экөө болдум! – деп,
Эр Манас айтып мындай кеп. –
Атадан төртөө болдум, – деп, –
Дайрадай ташып толдум! – деп,
Арстан Манас айтса кеп,
Кубанбаган бир жан жок,   
Шаттанбаган бир жан жок.

Бакдөөлөт угуп кабарды 
Барбай токтоп турабы!
Он эки катын ээрчитип,
Жолго чыккан бу дагы.
Тогузга Манас толгондо,
Кичи энеси Бакдөөлөт
Абыке уулун төрөдү.
Андан кийин көргөнү
Кытмыр кыял Көбөшү.
Эми ошо Абыке, Көбөш экөө да
Кошо чаап жөнөдү.

Бай Жакып бар башында,
Бакайы бар кашында,
Кырк жигиттин баарысы,
Кыргыл баштап карысы
Байбиченин сарайда
Өткөрүп ийди улуу той
Сегиз кан кыргыз журтуна.

Жалпы олтуруп жайланып,
Суусун канып чайланып,
Олтурганда кеп баштайт,
Оён Алман деп баштайт:
– Алтай минсе талыкпас
Аккула экен тулпарың.
Аккула кетсе колуңдан
Арылбас аттан арманың.
Марттык кылып башында
Мага берип салганың.
Сандаган журтуң бүт болсун,
Сарала ат мага кут болсун.
Атпай кыргыз журт болсун 
Аккула сизге кут болсун! –
Ушинтип Алман айтканы,
Сарала аттан башкасын
Манаска кайра кайтарды.

Сүйүнгөндөн мындайга
Бай Жакып берди батаны.
Той тарады, кеч болду,
Жай-жайга кетээр кез болду.







МАНАСТЫН КАНЫКЕЙГЕ ҮЙЛӨНГӨНҮ


Карабөрк менен Акылай
Катыным деп санабай,
Никелүү катын алууну,
Жакыпка түйшүк салууну
Кан Манас ниет кылыптыр:
– Караган атам сен болсоң,
Кабарың жок эч иштен,
Карызың бар мойнуңда –
Катын алып бермегиң.
Кайып даңдын Карабөрк
Катын жатат койнумда.
Калмактардын Кайып даң
Ымалайдын тоосунда
Кастык кылып, жолум бууп,
Колго түшүп курганда,
Карабөрк кызын аргасыз
Олжого берип кутулган.
Алигиче жүрөмүн
Кыялыма толбостон,
Жар алгандай болбостон.
Алтайдан көчүп келген соң,
Өзү өчөшүп катылып,
Шоорук кан ойрон болгондо, Кызын тартуу кылган соң
Кутулган эле талоондон.
Шооруктун кызы Акылай
Үйлөнгөндөй болбодум.
Куда түшүп кайындап,
Кутулбадың карзыңдан.
Жашым жетти отузга,
Баланы ата үйлөмөк
Баштагынын наркы экен.
Жаман да болсо балаңыз
Манас деп чыккан даңкы экен.
Малга кароо сырың бар,
Мал жагына калганда
Басылбаган чырың бар.
Катын алып бербейм деп,
Калбаны бөөдө көрбөгүн,
Чыгымы канча болсо да
Нагыз өзүм төлөймүн.
Атам өзүң билесиң,
Анча-мынча ургаачы
Купулума толбосун.
Эрке талтаң ээн өскөн
Жалгыз кыздан болбосун.
Акылга дыйкан айлалуу,
Ааламга толук пайдалуу,
Көңүлү сылык, пейли кең,
Төрт тарабы болгон тең,
Жылдызы ысык, жылуу сөз,
Чырагы жарык, жоодур көз,
Акыл менен эр баккан,
Ыйман менен эл баккан
Ойротто жок уз болсун,
Ою терең кыз болсун!
Болсо болсун болгондой,
Көзү көргөн пенденин
Көңүлүнө толгондой!

Эки атка кошун арттырып,
Жанына жолдош алыптыр,
Жакып кан жөнөп калыптыр.
«Кыз табылса кокустан,
Кысынып кантип турам – деп, –
Кызыл чака пул бербей
Кулдукту кантип урам?» деп,
Алтымыш жамбы пул менен,
Кызматкери кул менен 
«Кудай!» деп жолго салыптыр.
Самаркан элин аралап,
Жарды-байын аралап,
Оротөбө, Жызакты,
Онун баарын кыдырып,
Кечип дайра Сырынан.
Тынчып Жакып олтурбай
Кыдырып өтүп Букардан
Кечип өттү Кейипти.
Карып калган чагында,
Кыз издетип кылымдан
Жакыпты Манас кейитти.

Эки жамбы пул берип,
Кыз жайын Жакып сурады
Шаар башчы Алымдан.
Алым мырза кеп айтат:
– Аксакал, аңда – деп айтат. –
Кыз жактырбай кылымдан
Кыдырып келген экенсиз.
Жага турган бир кыз бар,
Кантип алаар экенсиз?
Атасы анын Атемир
Отуз шаарды бийлеген
Каны болот Букардын.
Атемир делбей көбүнчө
Темиркан деп аталган.
Он эки кыздын кенжеси
Санирабига дегени,
Он алты жарым жашы бар,
Акылдуусу баарынан.
Көргөзөм кызды жүргүн – деп,
Алым мырза Жакыпты
Бак ичине алпарды.
Кан Жакыптан башканы
Ээрчитпей сыртка таштады.

Аккан суунун четинде,
Калың куурай бетинде
Бай Жакып көзүн салыптыр:
Кырк нөкөр кыздын баарысы
Чылк жибекке чырмалып,
Жыгылчудай ыргалып,
Санирабийга кыз экен,
Сап сулуунун өзү экен,
Чылк алтындан жыгасы
Оң чекеде кырданып,
Акыл толгон кези экен.
Олоңдой кара чачы бар,
Келишкен кара кашы бар,
Жазык маңдай, кара көз,
Жатык тилдүү, ширин сөз,
Аркасы кайкы, аркар төш,
Ай чырайлуу, бото көз
Кызылдуу жүзү нурданган,
Кыпча бели буралган.

«Айтсам, балам алаар – деп, –
Арылбаган шорум көп,
Тууса, бирди тубар – деп, –
Тумшугу жок жаныма
Тукумдан кудай ураар – деп, –
Жетигип жашы толгончо,
Туубастык жайы бар экен.
Жаман деп киши айтпаган
Сыйлуу болоор киши экен.
Болжолу жок боорукер,
Эзилтип адам көңүлүн
Этбоорунан жаралган,
Үзүлгөнүн улаган,
Көзү чалган пенденин
Үзүрү болсо сураган,
Жеткире акыл ойлогон
Тереңдик жайы бар экен.
Болоор кепти бир айткан,
Чечендик жайы бар экен.
Ылайыктап адамга,
Ыгын салбай нааданга,
Ыраазы кыла сөз айткан.
Бечерага карашкан
Бекемдик жайы бар экен.
Кызылдай бою сарамжал,
Кастарлуу жайы бар экен.
Көп болсо көтөрүлбөгөн,
Жаманды күткөн жакшыдай,
Жиндини күткөн бакшыдай.
Элге кылган кылыгы
Эми эле түшкөн келиндей.
Ойрон болсун бул дүйнө-ай,
Төрөт жагы кем экен», –
Куурайда жаткан куу чалдын
Сынчылыгы эмей неткени!

Жыла басып жыластар
Ордого кирип кеткени.

Ордого Жакып барды да,
Ордодогу супага
Отуруп алды даңкайып,
Олуттуу бийдей чалкайып.
– Аркалыктай мүнөзүң,
Аксакал, кайдан жүрөсүң?
Эңкейип калган бир жансың,
Эмне кылып жүргөнсүң?
Ордосуна паашанын
Осолдуктан киргенсиң,
Кан олтурчу орунга
Олтурба – деди – бу жерге! –
Эки желдет, бир беги.
Жакып байга алардын
Жаман тийди бу кеби:
– Оңдоп кара көзүңдү,
Ойлоп сүйлө сөзүңдү!
Кан олтурган орунга
Кан олтурса не болот!
«Санирабига аты бар 
Кызыңа жуучу келди» деп,
Каныңа айткын менден кеп.
Эгер мага кол тийсең,
Айтты-койду дебеңер,
Аман калбас жаныңар!

Анда желдет кеп айтат:
– Атемир кан муну укса,
Кашык тамбас каныңдан!
Пенде көрбөс кыздардын
Бетин кайдан көрдүңүз?
Кайсы жерде элиңиз,
Каңгып кайдан келдиңиз?

Анда Жакып кеп айтат:
– Абуздун жогор жагында,
Арасында куурайдын
Намаз окуп аткамын,
Анда көрдүм кызыңды.
«Жуучу келдим» дегенге,
Өңүң неге бузулду?
Тегимди терип, кеп сурап,
«Тегиң барбы?» деп сурап,
Тексиз киши дедиңби?
Түпкү атам бири Бабыр кан,
Уругум улуу кыргыздан.
Кек алгамын далайдын,
Азыркымды сурасаң,
Касиеттүү Ала-Тоо,
Келген жерим Алтайдан.
Бабырдан кийин Көгөй кан,
Көгөй кандан Ногойдур,
Ногойдун уулу – Жакыпмын,
Ордоңорго кор болуп,
Ушу жерде жатыпмын.
«Кыз алам» деп кыйнаган
Атасымын Манастын.

Уккан экен мурунтан
Эр Манастын атагын,
Жүрөгү кетип кабынан
Желдет жылып жөнөдү
Бай Жакыптын жанынан.
Атемир канга кириптир,
Ашыгып сүйлөп ийиптир:
– Жуучуга бир чал келди – деп, –
Башкада эмес, Сааниде
Ушу чалдын талабы.
«Балам Манас баатырга
Кызын берсе, берсин – деп, –
Бербесе бербейм десин» деп,
Каапыр чал бизди камады!

Акылмандын баарысын
Атемиркан жыйнады:
– Ушунда бир чал жүрөт,
Жаман ой менен келбептир.
Кенже кызым Саанини 
Көрүп алып дегдептир.
«Манаска бер – деп – кызыңды»
Кыстап сурайт кызымды.
Көбүңөр буга не дейсиң?
Кызды бербей биз койсок,
Тумшугу жок кыргызды
Жеңебизби урушуп?

Эл ичинде эстүүлөр
Канына акыл салганы:
– Мурункулар кеп айткан,
«Ырысы жокко доочу деп,
Ырыстууга жуучу деп,
Ырысы качкан кай бирөө
Жуучу келсе, куучу» деп.
Балаңыз өсүп кетиптир,
Он алты жарым жашына
Ушу быйыл жетиптир.
Кабылан Манас баатыры
Оңой-олтоң эместир. 
Бербеймин деп узатсаң,
Азапка элди саласың.
– Сөзүмдү менин алыңар,
Аркалыктын өзүнө
Арбын салык салыңар,
Түркүн дүйнө, түркүн мал
Айтып-айтып калыңар.
Кыйналсын кыргыз таба албай,
Кызды калсын ала албай.
– Угузалы муну – деп, –
Узаталы жанакы
Кыргыздан келген кууну – деп,
Таажысын кийип башына 
Барып кирди Атемир
Бай Жакыптын кашына.
Паашалык менен Атемир
Салам айтып, сөз салды:
– Кадамыңыз кут болсун,
Кас кишиңиз журт болсун.
Кара кыргыз элиңиз,
Кабарсыз кандай келдиңиз?

Байкады кандын сөзүнү,
Бай Жакып айтты сөзүнү:
– Менин мында келишим
Теңир Алда буйругу.
Кыдырдым далай жер кезип,
Уулум үчүн кыз издеп.
Көп жерди көрдүм кыз жакпай,
Көңүлгө толгон кыз таппай.
Көрүндү сиздин балаңыз,
Насип кылса жараткан,
Макул десең, каныбыз,
Балабызга ылайык
Балаңызды алабыз.
– Жаш эле – деп, – балабыз, –    
Атемир айта салганы.
– Жаш дегениң жаңылыш,
Балаңдын тиле бактысын. –
Бай Жакып айтып калганы. –
Он жаштан ылдый жаш дегин,
Он алты жашка келгенде,
Ойротко бүтүн баш дегин.
Куп десең, кулдук урамын,
Буюрса кудай насипти,
Кубанычтын үстүндө
Куда болуп турамын!

Ал аңгыча Жакыптын
Артта калган балдары,
Алар да келип калганы.
Кол салып Жакып куржунга,
Бермек болуп кулдукка,
Шаңшуурдан тандап, чоңду алды,
Санап туруп, онду алды,
Тайтуяктан онду алды.
Баарысына татырлык
Алтындан койду бир жамбы.
«Бата аякка берди!» деп,
Бектердин баары таңданды.
«Кыргыздын заңы кандай? – деп, 
Биле алышпай турушту. –
Билбесек да кийсин – деп, –
Биздин эл кылган жумушту
Бу да көрүп кетсин» деп,
Кызыл кымкап дейилде,
Үч сарпайы кийгизди,
Башайы менен бейкасам
Тогуз сарпай кийгизди.
Жарашып куда болушуп,
Жакыпты жолго киргизди.

Үч күн жүрүп арада,
Чөлбиябан талаада
Келди элине Жакып бай.
Ага-иниси, эл-журту
Жаткан кезде жайма-жай.
Ак сакалдуу бай Жакып
Кыргызга кабар салыптыр.
Не кыйындын баарысын,
Жашы менен карысын
Кашына жыйып алыптыр.
Алардын анан үстүнө
Алманбет, Манас барыптыр.
Бай Жакып сөздү баштады,
Эл тыңдады, шашпады:
– Балдарым үчүн кыз издеп,
Далай жолду басканым.
Кейип деген жер экен,
Кеңири тажик эл экен.
Канынын аты Атемир,
Абылкасым иниси,
Шаатемир экен кенжеси.
Мага абдан жакканы
Санирабийга кызы экен.
Кыз атасы Атемир
Арбын калың мал бычып,
Бербестин кылды амалын.
Кырк миң дилде пул деди.
Ургаачылуу-эркектүү
Эки киши кул деди.
Коржоңдойсуң, Манасым,
Кайнатаң айткан малын тап.
Карыганда кыз үчүн
Каңгыраттың чалыңды.
Камдап эми таба гой
Калыңга берчү малыңды.

Атпай калың кыргызга 
Арстан Манас карады.
Ага-иниден кошумча
«Беребиз!» деп чуулады.
Он эки тайпа кыргызы
Ошо жерде дуулады.
Кырк баатырдын баарысы
Кысталышта ар качан
Кылат экен намысты.
«Катын алса, Манастан
Кантик аяп калалык! –
Кара журттун баары айтты. –
Канча десең турдук!» деп,
Кан Манаска жай айтты.

Ынтымактуу элинин
Камбыл тура балдары.
Куда башы болмокко
Карпаңдады чалдары.
Айтканынан үч эсе
Арбын малды камдады.

Кырк үйдөн бир кой чыгарып,
Отуз миң кой айдашып,
Нардан жүздү жетелеп,
Үч миң жылкы айдатып,
Бара жаткан жолунун
Астын-үстүн жайнатып,
Көкөтөй баатыр канына
Жакыпты кошуп жанына, 
Бара жатыр кыргыздар
Атемир кандын шаарына.

Сыйда сакал, кер мурут
Он эки миң жигити
Эр Манасты жандады.
Толук жаштуу аксакал
Тогуз миңи тандалды,
Бай Жакыпты жандады.
Кудагыйы Чыйырды
Тогуз жүз кемпир камдады.
Кырк чоронун баарысы,
Кыргыл, Бакай карысы
Кыйрына кабар салыптыр,
Бир миңден таштап, бир миңден
Кырк миң аскер алыптыр.

Комузчудан жүздү алып,
Кош ооздуу кернейи
Отуз жети жигитте.
Сыбызгы менен чоорунан,
Айчыгы алтын, найы жез
Алтымыш төрт сурнайчы
Безилдеген дабышы.
Керней тартып бапылдап,
Сурнайдын үнү такылдап,
Чилмардан кагып шакылдап,
Көпчүлүктүн жүрүшү
Көчкөн көчтөй калкылдап,
Асты-артына көз жетпей
Бара жатыр закымдап.
Жез най үнү ызылдап,
Сыбызгы үнү тызылдап,
Кой айдатып чубатып,
Уй мөөрөтүп чуулатып,
Кишенетип жылкысын
Он эки конуп арада,
Ой-Бийабан талаада,
Он үчүнчү кеч менен 
Барып конду кыргыздар
Кейип шаар калаага.

Кырмызыдан чатырын
Кыдырата тигишип,
Бир биирне кошуна
Кызматкерлер киришип.

Батпай кетти келген мал
Кейип-Бадаң шаарына.
Ээ боло албай малына
Түйшүк түштү бу күнү
Эл-журтунун баарына.
Арадан бир түн өтүптүр
Мал-жан менен алышып,
Манастын келген себебин
Атемир билбей кетиптр.

Экинчиси түнүндө
Манас баатыр зымпыйып,
Алгыр куштай кымпыйып,
Кыз кызыгы бар үчүн 
Жүрөгү дегдеп тынбады,
Токтоого такаат кылбады,
Ажыбайды кошчу алып:
– Кыз кайтарган сакчыга
Ак жамбыдан бер, – деди, –
Бараар жолду тазалап,
Макул кылып кел, – деди. 

Ажыбай барып келгени:
– Ачылды, баатыр, жолуң – деп, 
Арстанга жооп бергени.
Кыздын самап кызыгын
Кыраан Манас дегдеди.

Ооздо бөлмө ордодо,
Алтындаган тактада,
Алтымыш кабат пактада
Жайнап жаткан Саанинин
Койнуна колун салганы.

Уйку-соодо Саани кыз
Ичиркенип бой жыйып,
Баатырдын көрдү ыраңын:
– Уруксатсыз бу жерге
Келип турган сен кимсиң?
Тарткын азыр колуңду,
Тапкын кайра жолуңду!

Жооп айтпай төрөң турабы:
– Атаңызга мал берип,
Айры өркөчтүү нар берип,
Алтын, күмүш зар берип,
Санирабийга, өзүңдү
Алганы келген мен Манас.
Карк алтынды үрөндөй
Чачып келген мен Манас.
Алтын капка ордонун,
Атакеңдин коргонун
Ачып келген мен Манас.
Баркымды билээр жарым деп,
Шашып келген мен Манас!

Кыз кыйындап кеп айтат:
– Ынтыкпагын – деп айтат. –
Аңда сөздүн соңуна,
Алганда барам колуңа.
Аты Манас экен деп,
Айтканга кантип көнөйүн!
Атамдын төрүн булгатпайм,
Азыр кайта жөнөгүн.
Азыр чыгып кетпесең,
Анык сенин өлөөрүң!

Айтып сөзүн кан кызы
Алды канжар колуна.
Манастын келип ачуусу
Шап билектен алаарда,
Колуна канжар тийгени.
Чийдей кызыл кан атып,
Шыркырап агып ийгени.

Баатыр Манас көкжалдын
Эрдиги эмей неткени,
Ызасы катуу келсе да,
Бурулуп чыгып кеткени.
Айбаттанып кырданып,
Ачууланып сурданып,
Арстан барды кошууна
Аскеринин кашына.

Урушка какчу добулбас
Ушу замат кагылды.
Самсып жаткан көп кошуун
Аттарына жабылды.
Абыр-шабыр ат минип,
Ат мингенде бат минип,
Мылтыктуу мылтык октоду,
Мылтыкка милте чоктоду.
Саадактуу жаасын октоду,
Каптай түшүп калааны
Калың аскер токтоду.

Ажарын салып Саани кыз
Апасына кайрылды:
– Канеткенде коёмун
Калктын баарын сойдуруп,
Каршы чыксам астынан
Кайтараармын койдуруп.
Кара кыргыз канына,
Никесине кирүүгө
Барайынчы жанына.
Барча тажик, Кыйба үчүн
Багыштадым башымды.
Бу дүйнөдөн көрбөдүм
Манас өңдүү асылды.
Алтын менен күмүштүн
Ширөөсүнөн бүткөндөй,
Асман менен жериңдин
Тирөөсүнөн бүткөндөй,
Айың менен күнүңдүн
Бир өзүнөн бүткөндөй,
Алды калың кара жер
Жерлигинен түткөңдөй,
Ай алдында дайранын
Толкунунан бүткөндөй,
Абадагы булуттун
Салкынынан бүткөндөй,
Асмандагы ай, күндүн
Жаркынынан бүткөндөй
Башкача артык жан экен.
Мен ачуусун таппасам,
Кылчаючу жан эмес
Кыргыздын кыраан баатыры.
Бектерден бешөө кошулсун,
Мен барайын акыры.

Деп ошентип Саани кыз,
Жалаң короз сындуудан
Санап кырк кыз тандаптыр.
Кызыл-тазыл кийинтип,
Кыздарды мыктап камдаптыр.
Акылбайыс баш болгон
Алты бегин ээрчитип,
Ак жоолук байлап желекке,
Асемдүү шербет аш куюп,
Алтындан кылган челекке,
Каптап келген кошуунду
Тосуп чыкты чайпалып,
Алтын тон менен жайкалып:
– Таарындың, баатыр, бизден – деп, – 
Талабым артык сизден – деп, –
Кыйбанын жоктур күнөөсү,
Кыялыңды билмекке
Кыз жарың кылган мүнөзү.
Тажиктин жоктур күнөөсү,
Теңтуштукка чиренип,
Коркутуп сизди койгону
Колуктуңдун мүнөзү.
Чырдын баары биздики,
Чыйраксынып чыр салган
Чыдамсыздык сиздики.
Кошкомун сизге денимди,
Козгопсуз минтип элиңди.
Канжарым тийди колуңа
Билмек үчүн пейлиңди.
Кара башым чын тартуу,
Канкорум, сенин жолуңа!
Түйүндү, төрөм, чечиңиз,
Дүүлүккөн ачууң кечиңиз!
Таарынып элди кыйратпай
Талабыңа жетиңиз!

Кыздын сөзүн кайтарбай
Кыраан эр токтоп калганы.
– Кара кыргыз канысыз,
Кандын кызы канышым
Никейиңе алыңыз!
Маашар күндө күбөбүз
Кыйба тажик баарыбыз.
Санирабийга баланы
Самап келген кыргыздын
Никейине бердик! – деп,
Абылкасым аттанып,
Айгайды журтка салганы.

Санирабига дегенди
Түркөйү кыргыз түк билбей,
Кан никейи болгон соң,
Атап алган – Каныкей.

Алдырап калган Атемир
Уучтаган колу жазылып:
– Казыначы кайда?! – деп,
Кыз, күйөөнүн жолуна
Жүз миң дилде чачылып,
Кырк бир мыкты үйүнү
Шаардын сырткы четине,
Кең талаанын бетине
Катар тигип салышып.   
Кырка тиккен үйлөргө
Кыздар кирди тептегиз.
Он алты жарым аягы,
Астынын жашы – он сегиз.
Бир бир үйдөн киришти, 
Бир бирден күйөө тиерин
Айтпай-дебей билишти.

Каныкейге жанаша үй
Арууке кирип калыптыр.
Алманбет ага бет алып,
Асталай басып барыптыр.
Азизкандын Алманбет
Аруукени жандаптыр:
– Акыреттик жарым! – деп,
Аруукенин саамайын
Акырын сылап кармаптыр.

Уругу калың кыргыздан 
Улуусу экен Бакай кан
Жашы келген отуз беш,
Отуз төрттө Кыргылы,
Кырк баатыр кырка туруптур.
Арбактуу элден кыз алып,
Ошондо кыргыз тунуптур.

Тойго какчу награ
Атемир хан чалдырды:
– Бири күйөө, бири кыз
Жактырганын алсын – деп, –
Жаратпаса, которуп
Жактырганга барсын – деп, –
Кыз тандасын бир күнү, 
Кызыкпасын бир түнү. –
Эрк берди кыздын өзүнө, –  
Кыз тандасын, тийсин – деп, 
Кызык болгон бу бир кеп.

Ат, кунанын чаптарды,
Жалпы журттун баарысын
Тамашага баткырды.
Отуз күнү ойнотуп,
Эшикке эшен жыйдырды,
Эки күн нике кыйдырды.
Үйгө молдо жыйыдырды,
Үч күн нике кыйдырды.

Кайран жеңең Каныкей 
Ак тамагы кылайып,
Акырын сүйлөп муңайып,
Күлсө тиши жарк этип,
Чылк жибекке чырмалып,
Жыгылчудай ыргалып,
Оолжуй басып барыптыр,
Орунду небак салыптыр,
Оёнун күтүп калыптыр.
Асемдүү сүйлөп каткырып,
Айкөлүн эрте жаткырып.
Жүйөөлүү сүйлөп каткырып,
Жолборсун эрте жаткырып.
Ак жарык шамды өчүрүп, 
Ак маралдай көшүлүп,
Кызыктуу ишти көрмөккө
Кырааны менен кошулуп.
Жыпардай жыты бркурап,
Каухардай көзү жылтырап,
Асыл жеңең «Аллалап!»
Ак тамактан жалмалап.
«Алда кандай болом?!» деп,
Ак жибектей буралып,
Айкөлгө жеңең жалынып.
Ботодой көзү сүзүлүп,
Кыйла күн жүргөн күтүнүп.
Беш кабырга белдемчи
Беш жеринен үзүлүп,
Түндүк бою түйүлүп,
Түпкүчтөй болуп ийилип.
Кызыктырып кыңкыстап,
Кыялын жеңең чыгарып. 
Тотукуштай кубулуп,
Торгойдой көзү жумулуп.
Аркардай төшү чыңалып,
Ансайын жеңең кыналып,
Арстан Манас айкөлүң
Бүткөн бою чымырап,
Уктачудай үргүлөп,
Үзүлчүдөй үлдүрөп,
Кыл тамыр эрип жыбырап...

Даана кырк күн той тартып,
Кары, жаштын баарысын
Сыйлап жолго салышты.
Кырк бир келин көчүрүп,
Кырк баатырдын баарысы,
Кылайып кетпей намысы,
Кыйбадан тандап кыз алып,
Кыраандар үйгө барышты.