КӨЗКАМАН  МЕНЕН КӨКЧӨКӨЗ

Эсенкандын алтын так,
Тегерете чынар бак,
Мунаранын үстүнөн
Добулбасын чалыптыр.
Дүңкүлдөгүн укканда,
Журт жыйылып калыпытыр.
Жашы менен кары бар,
Кырк уруу кытай манжуунун
Кыйынынын баары бар.
Тагына чыгып акырын,
Эсенкан айтат акылын:
– Манас оңой жоо эмес,
Манасты алдап сойбосок,
Өлүм кылып койбосок,
Татытат шордуу тузуңду,
Умачтай ачат уйкуңду.
Убаданы бек кылам,
Адам өлөөр шерт кылам.
Кара жолтой Манасты
Кармап, же союп келгенге
Алтын таажы кийгизем,
Алтын такка мингизем.
Кытай менен маңгулдун
Бир чоң кандыгын билгизем!

Эсенканды муңайтат,
Калың эли муну айтат:
– Кабылан сындуу Манаска
Барган жан кайра тартчу эмес,
Катылган аман кайтчу эмес…

Калкынын түрүн билди эми,
Кайгырып каны турду эми.

Орозду, Үсөн, Бай, Жакып – 
Ногой кандын балдарын
Туш-тушка кытай сүргөндө,
Көзкаман аты коюлган
Каңгайга кеткен Үсөнгө.
Тун уулу анын Көкчөкөз,
Угулбаптыр кыргызга
Үсөндү калмак болду деген сөз.

Манасты барып союуга,
Башын кесип жеткизип,
Эсенкандын алдына
Белек кылып коюуга
Аянбастан ант кылып,
Тырп өлтүрөөр уу алып,
Колодон кылган бурканды
Кайрадан кайра кармашып,
Бээжинден чыгып, жол жүрүп,
Ат аябай мол жүрүп,
Кырк күнчүлүк чөл көрүп,
Кыйла айланчу көл көрүп,
Томпойгон эчен тоо көрүп,
Тоңурайган коо көрүп,
Жүрүп келет Көзкаман
Манасты катуу жоо көрүп.

Ара жерге келгенде,
Арам ойлуу Көзкаман
Эр Манасака кат жазган.
Жазган катын окусаң,
Ыйлап, боздоп бек жазган:
«Кабылан Манас баатырым,
Түбүбүз тууган – деп жазган. –
Чоң атаң Ногой өлгөндө,
Кытай, калмак кыргызды
Малдай айдап бөлгөндө,
Алы куруп кыргыз журт
Ар кайда тентип калганда,
Ала-Тоону көрө албай,
Атаганат дүнүйө-ай,
Курган баш болду арманда!
Бээжинди көздөй бет алып,
Тентидик, кеттик, түн көрдүк.
Кара кытай, манжуунун
Бадасын багып, күн көрдүк.
Бел тутуп сени арыбас
Буудан деп, тентип келебиз.
Атабыз бирге ыймандаш
Тууган деп, тентип келебиз».
Келтире жазып, кат берди,
Кабылан Манас окуса,
Кейигендей бат берди.

Ошол катты көргөндө,
«Тууганым азып келет – деп, –
Туйгунуң жашын имерип, –
Алыстан тосуш керек» деп,
Алдынан киши жиберип,
Тополоңдоп толгон эл,
Термелгендей калың жер,
«Тууган экен мага» деп,
Тосуп чыкты Манас шер.
Бапыратып баарысын
Алып келди Таласка.
Агайын-тууган болгон соң
Айылдаш конду Манаска.
Көкжал Манас ошондо
Казына оозун ачтырды,
«Тууганым Үсөн келди» деп,
Күрөй-күрөй чачтырды

Көзкамандар күнүгө
Тел кулун союп жей берди,
«Манасым менин» дей берди.
Айыл-апада жүргөндөр
Элдир-селдир кеп угуп,
«Көзкамандын үйүндө
Көкчөкөздөр чогулуп,
Колодон кылган бурканга
Тобо кылат» деп угуп,
Каныкей чочуп, санааркайт:
«Түбүбүзгө Көзкаман
Жетээр бекен?» деп санайт.

Кырк чоронун баарысы
Күлүп-ойноп, дуулдап,
Кыйын оюн салганда,
Каныкей жеңең ошондо
Ак өргөөнүн ичинде
Аколпок жасап калганда,
Арстан Манас баатырды
Көкчөкөз менен Көзкаман
Көрүнөө алдап алганда,
Аларга кеткен Манастан,
Кызыкка баткан кырк кыраан,
Түк кабарсыз турганда,
Көкжал эр арам ойлобой
Көкчөкөзгө барганда,
Көкчөкөз менен Көзкаман
Чийген экен сызыкты,
Арстан тууган Манаска
Көрсөткөн экен кызыкты.

Үйүнө Манас киргенде,
Көзкамандын айтканы:
– Манасым, сага келгени,
Арык элек, семирдик,
Ачыккан элек, тоюндук,
Кеңелип пейил,чечилдик,
Кетилип келип, жетилдик.
Азат кылдың, айкөлүм,
Калмактан качкан башымды.
Анда-мында бир келип,
Ичпедиң менин ашымды.
Каным Манас келгенде,
Кара жаным аябайм,
Баягы ит ичкирден бар беле?

Көзкаман айтып калганда,
Көкчөкөз өөдө турду эми.
Кылт этсе, өлүп кетүүчү,
Жыттаса, ажал жетүүчү
Кырк жылдык уудан коштурган,
Калмакча тарткан арактан
Мелтирете куйду эми:
– Түбүбүз бирге тууган! – деп,
Көкжал Манас баатырга
Көзкаман алып, сунду эми.

Аңкоолугун көрдүңбү,
Ала коюп имерип,
Көзкамандын сунган уу
Баатыр токтолбой тартып жиберип,
Ичкенде көкжал бүк түшүп,
Төбөсү менен тик түшүп,
Кайрылбай кетчү немедей,
Уйпалгырдын шум дүйнө,
Уу ичип Манас, сүйлөө жок,
Өлүмгө орток, жан бирге
Кыраандардын бирөө жок.  
Ажыбай, Бакай эгиз жок,
Алманбет, Чубак теңиз жок.
Сыргак, Серек эрен жок.
Ырчуул, Шууту берен жок.
Айла тапчу амалкөй
Аксакал Кошой каны жок.
Айгай укса качпаган,
Ажалдан кайра тартпаган
Баягы кырк чоронун баары жок.

Көкчөкөздүн тогуз уул,
Көзкамандын тогуз уул
Бурканына жалынып,
Ууланган Манас көкжалга
Кылыччаны камынып:
«Курчап кармап алсак – деп, –
Курмандыкка чалсак – деп, –
Башын кесип, байланып,
Эсенкандын алдына
Сүйүнчүлөп барсак! – деп, –
Алтын таажы кийсек! – деп, –
Алтын такка минсек! – деп, –
Буласын булап алсак – деп, –
Кара сурдун сулуусу,
Аялзаттын нурдуусу,
Эрке катын Каныкей
Олжо кылып алсак!» – деп,
Азыр башын кесчүдөй
Калмак каптап кетээрде,
Башына кылыч жетээрде,
Кара чаар кабылан
Манастын капталында чамынып,
Чолок көк жал арыстан
Манасты коргоп турду камынып.

Эр Манас көзүн жумганда,
Качырып калат калмактар
Чапмак болуп камынып,
Арстан көзүн ачканда,
Кайра качат жабылып.

Асмандын күнү бүркөлүп,
Арстаныңдын башына 
Алтымыш мүшкүл бир келип,
Көңүлү жаман бөлүнүп,
Ажалы жакын көрүнүп,
Асыл бир жандан түңүлүп,
Эстеп турду кайраның
Кырк чоро өңдүү баатырын:
«Кара ниет калмактан
Э!.. Кудай, өлгөнү келген экенмин.
Тирүүлүктүн кордугун
Көргөнү келген экенмин!
Тегиз бир кондуң Таласка,
Темселеген шүмшүктөр,
Акыры сенин кылаарың
Ушул беле Манаска?!
Кара найза желегим,
Каран күн, Алмам, кайдасың?!,
Көк сүлөөсүн бөрк кийген
Маңдайымда барааным,
Байтерек Бакай карааным!
Алманбет, Бакай артык шер,
Бул экөө карап турсачы!
Капкайдан келген чириктер
Анан муну кылсачы!
Көк ырапыс тон кийген,
Көкала сындуу ат минген,
Алышса, адамдын алы жетпеген,
Кайда кетти дайны жок,
Кадимки Чубак бууданым?!
Жетимиш түрлүү тил билген,
Жетимиш бурку эл көргөн
Аташкан достум Ажыбай Артыгым карап турсачы.
Калмактан келген арамдар
Анан бул кордукту кылсачы!
Атка жеңил, тайга чак,
Уйкусу жок, жолго сак
Сырттаным Сыргак уялыш
Кабыланым карап турсачы,
Каңгайдан келген камандар
Кордукту анан кылсачы!
Бу дүнүйө упакер
Кылчайып Манас көрсөчү.
Кырк чоронун бирөө жок,
Кызыталак куу башым,
Кыраандар болуп жанымда,
Анан кийин өлсөчү!»

Баатыр Манас кайран шер
Баарын жоктоп турганда,
Арстан кайрат Акаяр,
Каныкейдин себине
Төркүндөн келген жигити,
Кайдан-жайдан билиптир.
«Манастап!» ураан чакырып,
Бакырып балбан кириптир.

Ошол кезде Каныкей
Токтоно албай жээлигип,
Ичи өрттөнүп ээлигип,
Таң кашкайып сүргөндө,
Жерге жарык тийгенде,
Аккуланы токунуп,
Ээрге ныктай олтуруп,
Кабырга сөөгү сөгүлүп:
«Кабыланым кандай күндө?» деп,
Ойлосо ою бөлүнүп,
Кирип келди сабалап,
Көзкамандын ордого.
Урчу кудай ошондо
Уруп салган кези эле.
Кабылан Манас сумсайып,
Куруп калган кези эле.
Каарданып Акаяр
Кайрат жыйнап күчөнүп,
Ала-Тоодой Манасты
Жаш баладай көтөрдү,
Акаярдын колунда
Баатыр Манас көөдөнү
Өлгөн жандай көрүндү.
Аны көрүп Каныштын
Көзүнөн жашы төгүлүп,
Аккула санга бир салып,
Алдыңкы топ калмакка
Аралап кирди кол салып.
Караан таппай шор кайнап,
Казылуу чуңкур ор болуп,
Кайнаткан катуу шор болуп,
Камандар камап турганда,
Төө көтөргөн Акаяр
Айкөл Манас баатырды
Өңөртө салды Канышка.
Ашып-шашып Каныкей
Астында тулпар Аккула
Олбуй-солбуй камчы уруп,
Беш-Таштын башы Бек-Жайлоо,
Бек-Жайлоо көздөй качты эми.

Качып чыга бериште
Көкчөкөз менен Көзкаман
Жамгыр кылып жаа тартты,
Мөндүр кылып ок атты.

Кетип барат Каныкей
Булчуңун окко булдуруп,
Көзкамандын огуна
Эмчек этин жулдуруп:
«Манасты таштап жиберсем,
Башын кесип кетет!» деп,
Акжоолук башын туу кылды,
Аял башын эр кылды.
Арстанды кетти куткарып,
Мындай эрдик ким кылды!

Уйпачу ууну жандырып,
Уу ичкен Манас дары ичсе,
Ооруган жери басылды,
Жумулган көзү ачылды.
Кыйналып турган Манасты
Алып алып Каныкей
Кең-Колго кайтып барганы.

Кутулуп кетээр ой менен
Жеткен жери калмактын
Кең-Жылдыздын керүүсү.
Байдын уулу эр Бакай,
Аргын кандын Ажыбай,
Акбалтанын Чубагы,
Улакканыдын Сыргагы,
Ырамандын Ырчуулу,
Үзөктөй калпак эр Шууту
Качырып колду салды эми.
Көзкаман сексен, берки кырк
Бет алышып калды эми.

Ошол кезде Көзкаман
Кайнап көзү тунарып,  
Сыргакты көздөй найза уруп,
Келип калган кезинде,
Сырттан Алмаң бакырып,
«Манастап!» ураан чакырып,
Куштай учуп жетти эми,
Көзкамандай балбанды
Көмө коюп өттү эми.
Кайран Бакай абакең
Көктулпарды бир салып,
Кылболотту колго алып,
Көзкаманга жеткени,
Башын кесип өткөнү.

Улуу уулу Көкчөкөз
Намыстанып ардыгып,
Алманбетке жетерде,
Бута бою жакындап,
Найза жанчып өтөөрдө,
Акбалтанын Чубагы
Көкала санга бир салып,
Көкчөкөзгө кол салып,
Качырып ага жетти эми.
Жеткен жерде Чубакең
Башын кесип кетти эми.

Кең Таластын боюнда,
Жылгындуунун оюнда
Атпай кыргыз чогулуп,
Алтымыш күнү той кылып,
Канаты карыш жетилип,
Касташкан жоосу кетилип,
Көзкамандын урушта
Ажыбай, Бакай эр аман,
Алманбет, Чубак шер аман,
Серек, Сыргак тең аман,
Улама билгич кары аман,
Кырк чоронун баары аман.

Уу ичкен Манас айыкты
Жабылып текши жараты.