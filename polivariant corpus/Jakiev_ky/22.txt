КӨКӨТӨЙДҮН АШЫ

Жанадилдин Көкөтөй
Чыйырчык менен Ташкенди
Жердеген кыргыз байы эле,
Ошол элдин каны эле
Узагыраак карыптыр.
Байлыкка салып Көкөтөй
Жети катын алыптыр.
Жетимиш бешке келгенче,
Бала көрбөй калыптыр.
Жетимиш жигит кошчу алып,
Кулан атып, бөкөн кууп,
Салбырынга барыптыр.
Саякат кылып жүргөндө,
Кайыпчынын белинен,
Кайнаган ысык чөлүнөн
Бокмурун деген баланы
Талаадан таап алыптыр.
Баласынын башына
Баргектеп үкү тагыптыр.
Жети катын баланы
Жетелеп жүрүп багыптыр.

Көкөтөйдүн Бокмурун
Он экиге келгенде,
Күйүп турган чок чыкты.
Тентектиги чиркиндин
Ай-ааламда жок чыкты.
Атандарын комдотуп,
Жабууларын оңдотуп,
Аркан менен тарттырып,
Кызыталак дүнүйөнү
Асемдетип арттырып,
Дүйнө жүзүн чалчу экен,
Зөөкүр өскөн Бокмурун
Кыз издетип калчу экен.
Мааникерди мингенде,
Төгөрөктүн төрт бурчун
Төрт айлана кыдырып,
Катын издеп жүргөндө,
Кан Көкөтөй өлүптүр.
Ажалы жетип өлөөрүндө, 
Баймырза деген тууганын



Чакырып кашына алды,
Керээз кылып, кебин салды:
– Ажалым жеткен окшоду,
Өлгөнүм, тирүүлүгүм билинбесин,
Эл-журтум бүлүнбөсүн,
Эптеп сөөгүм көмүлсүн.
Алты ата кыргыз калкым бар,
Көкөтөй көп бай дедирген
Ааламга кеткен даңкым бар.
Жалгыз балам Бокмурун,
Башынан билем шоктугун,
Баламда акыл жоктугун,
Балама айтаар датым бар:
Менин көзүм өткөн соң,
Бу дүйнөдөн көчкөн соң,
«Аш берем – деп, – атама»
Дүнүйөгө дүң кылып,
Айтып кабар салбасын.
Кырк уруу кыргыз балдары
Кыйкырып келип калбасын.
Кыргыз, казак, катаган,
Жедигер, нойгут, думара – 
Баарыбыз бир атадан.
Калмак жатыр канча жан!
Маңгулга тууган татар бар.
Кара калпак, үйшүн бар,
Коңурат, тейит, багышы,
Калмактан тыргоот, шибээ бар,
Кыжылдап жаткан кытайды
Чакырып ашка албасын,
Атпай кара кыргыздын
Убалына калбасын!
Саны түмөн журт келип,
Аскер түшүп топурап,
Азаптуу түйшүк кылбасын!
Менден калган бул нуска
Үлгү болоор кыргызга!
Болгон сөздүн баарын айт
Бокмурун деген балама.
Ыраакы-жакын калкымдын
Ынтымагын бузбасын!
Арстан Манас иниме
Арзымды балам жеткирсин! –
Бу сөздү айтып Көкөтөй
Көк түтүнү бур этти,
Көкүрөктөн жан кетти.

Көкөтөй өлүп жатканда,
Бокмуруну келиптир.
«Кайран атам өлдү!» деп,
Боздоп ыйлап бакырып,
Калайыктын баарысын
Кара ашына чакырып,
Калмак, кыргыз дебестен
Карартып жыйып алыптыр.
Жакыптын жалгыз Манаска
(Көпкөндүгүн карачы-а!)
Кабар бербей калыптыр.
Көкөтөйдүн кара ашка
Манас келбей топурап,
Салбай калган топурак.

Кан Көкөтөй өлгөндө,
Калк чогулуп көмгөндө,
Калайыктын баары бар.
Ошолордун ичинде
Баатыр Кошой дагы бар. 
– Абам Кошой, карыя!
Сарпайым бар, мүлкүм бар,
Мүлкүмдү чачып көрөмүн,
Туура бир жыл өткөндө,
Атамдын ашын беремин.
Адырда жылкым алты сан
Айдап саям байгеге.
Сан жетпеген каран төө
Санабай саям байгеге.
Калмак менен кыргыздын
Алпынын баарын жыямын,
Ойдогумду кыламын! –
Деп айтканда Бокмурун,
Чочуп кеткен эр Кошой:
– Балам, аш берген киши айыпкер,
Аш берген киши күнөкөр.
Эңкейиште пас болот,
Биздин кыргыз аз болот.
Кара кытай, манжуу журт
Биздин журтка кас болот.
Көкөтөйгө аш берсең,
Чалгынчы жибер Таласка.
Кабар айткын, кулунум,
Кара көкжал Манаска!
Бел байлаган бел ошол,
Медер болчу өзүңө
Белиңе таңуу эр ошол!
Манаска кабар бербесең,
Кытай, калмак, манжуулар
Төрүңө кудук казбасын,
Төбөдөн анык баспасын,
Төрт түлүгүң чачпасын!
Акылыңа акыл кош,
Айыгышкан душманды
Аш берем деп жыйбагын.
Ук, Бокмурун, кулунум,
Байлыгыңа салбагын.
Айтылуу Манас келбесе,
Журтту бөөдө кырбагын!

Кошой мындай дегенде,
Ыргыштады Бокмурун:
– Кошой аба, кебимди ук!
Манасыңа барбаймын,
Ээлик бербейт өзүмө,
Ага кеңеш салбаймын.
Өзүңүздөн башканын
Өлсөм да тилин албаймын.
Айланайын абаке,
Кеңири жерди таба көр!
Аш берүүчү жерибиз
Кеңдигине жараша
Журтка салам тамаша!

Абаң Кошой карыя, 
Түйдөктөшкөн түмөн сөз
Түйүнүн чечкен олуя:
– Атактуу жайлоо Каркыра,
Артыкча кенен жер ошол.
Кемегени казчу жер,
Керилген өзөн Кеген суу,
Кең бойлоп, атты чапчу жер,
Кең тамаша салчу жер.

Каркап бир жыл толгондо,
«Аш берер жерим Каркыра
Телегейи тегиз» деп,
Көкөтөйдүн Бокмурун
Ташкендеги кыргызга
Жарлык айтып, күч кылып,
Тилин албай койгондун
Дүкөнүн анык түз кылып,
Жаккан отун өчүрүп,
Жан жабылта көчүрүп,
Аземдеген боз үйдү
Кереге, уугун бүктөтүп,
Кызыл нарга жүктөтүп,
Көкөтөйдүн көп дүйнө
Көп атанга арттырып,
Кылтылдаган кыздарга
Кызыл чапан кийгизип,
Кызыл чапан этегин
Кыйгачтап жерге тийгизип,
Ат Мааникер күлүктү
Үртүктөтүп байлатып,
Айчык алтын кызыл туу
Асмандатып аштатып,
Көкөтөй зайбы Күлайга
Көчтүн алдын баштатып,
Калдайтып кара кийгизип,
Кан Көкөтөй зыйнатын
Калайыкка билгизип,
Атанга жүгүн арттырып,
Алтымыштай катынга
Тындырбай кошок айттырып,
Абышка, балдар мал айдап,
Туштушунан чабуулдап,
Көч баратты жер жайнап.
Жер тумандап кир болуп,
Көкөтөйдүн санкара
Жер жүзү менен бир болуп,
Байлыгы жандан башкача
Түрдүү-түрдүү мал чубап,
Түркүн-түркүн жан чубап,
Маң-маң-маң басып,
Чуудаларын чаң басып,
Төө чубады бир канча.
Кулундары чуркурап,
Курсактары жер чийип,
Бээ чубады бир канча.
Шаа мүйүзүн каркайтып,
Уй чубады бир канча.

Кутпа жагы ал көчтүн
Кеген бойлоп кетиптир.
Кең Каркыра түзүнө
Бокмурун барып жетиптир.
Түмөндөгөн калың төө, 
Ал төөлөргө кошулган
Толуп жаткан далай жөө.
Көкөтөйдүн чоң ордо
Каркыранын талаага
Барып тигип орнотту.
Он эки канат ордо үйү
Түндүгүн түрүп тиктирген,
Ууктарын учтаган,
Учуна манат тыштаган,
Чийине жибек чырмаган,
Уук менен кереге
Отуз түрлүү сырдаган.
Үч жүз миң тиккен үйү бар,
Үч ата уулу бийи бар.
Үзүгүнүн баарысын
Ак манат менен тыштыткан,
Көрбөгөндүн баарысын
Көз жоосун салып караткан.

Бокмурун эми кеп айтат,
Кеп айтканда бек айтат:
– Коросон оттук чактырам.
Кара кытай, манжууну,
Кайнаган калмак урууну
Калтырбастан чакырам!
Теңсинбесе өзүмдү,
Тескери алса сөзүмдү,
Кармап түшөм кара туу,
Калкына салам ызычуу!

Бокмурун мындай деген соң,
Баймырза туруп кеп айтат:
– Баарыжогун чакырып,
Балалык кылып турбагын.
Каканчынын калкы бар,
Каңгыйдын журту чогулса,
Кан төгүүчү салты бвр.
Кыялы бузук Жолой бар,
Кыйын өчтүү Коңурбай –
Биз менен кырчылдашаар жоо алар.
Баатыр Манас Таласта,
Манас жокто аш баштап,
Акылыңдан адашпа.
Обуңду таап иш кылгын,
Оён Манас куп десе,
Ошондо, иним, күч кылгын.

Көкөтөйдүн Бокмурун
Баскан жерин тебелеп:
– Өөдөсүнгөң Манаска
Өлсөм да кабар бербейм! – деп,
Баймырзаны жемелеп,
Жер токмоктоп чаңдатты.
Ат Мааникер күлүктү
Жылкы ичинен карматты.