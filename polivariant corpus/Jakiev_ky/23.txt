КАБАР  БЕРҮҮ

Көкөтөйдүн Бокмурун
Жаш Айдарга кеп айтат,
Кеп айтканда деп айтат:
– Ээ, жайма көкүл жаш Айдар,
Мааникердей тулпардын 
Атбороюн сыдыргын,
Айааламдын баарысын
Кабар берип кыдыргын.
Кең Үргөнчтүн шаарына,
Кең Оогандын айлына,
Акун кандай канына,
Көрүнгөн журттун баарына:
«Көкөтөйдүн Бокмурун
Үч-Каркыра конду – де, –
Көкөтөйдүн көп дүйнө
Жер жүзүнө толду – де, –
Көкөтөйдүн чоң ашын
Берээр кези болду» де.
Кокондогу Козубек,
Маргалаңдын Малабек,
Анжыйанды жердеген
Айры сакал Сынжыбек,
Алтышаардын Алыбек,
Самарканда Санжыбек
Ушуларга салам айт.
Бирөө калбай келсин де,
Бул кызыкты көрсүн де.
Андан ары жүргөңдө,
Атактуу Букар шаары бар.
Ал Букарды сураган
Атемир аттуу каны бар.
Көк кепичин тепейткен,
Аргымагын кекейткен
Атемирге салам бер.
Букардын тыяк бетинде
Жетиөзөн деген жери бар,
Жетиөзөндү жердеген
Жедигер деген эли бар
Көкжал Багыш келсин де.
Андан ары жол жүрсөң,
Чоң Букардын аржагы,
Жетиөзөндүн бержагы
Адыр-күдүр жердеген
Буудайык кандын Музбурчак,
Музбурчакка салам айт.
Көкөтөйдүн санаттуу
Чоң ашына келсин де,
Төгөрөктүн төрт бурчу,
Чогулган элди көрсүн де.
Андан бери жүргөңдө,
Эки Кемин жайлаган,
Эгиз кара ат байлаган,
Жарды жүрүп байыган,
Жалгыз жүрүп көбөйгөң
Эр Үрбүгө салам бер.
Анын бери жагында
Текече кан, Шыгай кан,
Эштектердин Жамгырчы
Үч кан эли катар бар.
Уругу кыргыз чын уулу,
Үч канга катар салам айт,
Каадалап катуу кабар айт.
Сары-Арканы жайлаган,
Сарала үйүр байлаган,
Катынын кыздай мактаган
Казактардын кан Көкчө,
Кан Көкчөгө салам бер,
Кадыр кылып кабар бер.
Андан ары барганда,
Боз мунарык көлү бар,
Ошол көлдүн бетинде
Солоон деген эли бар.
Солоондун жайын сурасаң,
Сокудай сүйрү башы бар,
Аркасында жыйылган
Сокбилектей чачы бар.
Ошонун каны Ороккыр,
Ороккырга айт кабар.
Андан ары барганда,
Алтын тоонун кени бар.
Айта берсе кытайдын 
Түгөнбөгөн эли бар.
Кармаган шаары Бакбурчун,
Кыйласын билем ал журттун.
Талаага мунар көтөрүп,
Серелеген тамы бар.
Манжуу каны Нескара
Артык баатыр дагы бар.
Таш сайынган манжуунун
Тазалары келсин де.
Күрмө кийген манжуунун
Күчтүүлөрү келсин де!
Андан өтүп барып айт,
Чын калаанын боюнда
Алоокедей карыга айт,
Чакырдым атам тоюна.
Андан ары барганда,
Алтын казган кенинде,
Сарысуунун жээгинде
Кебез белбоо, кең өтүк,
Келберсиген койкашка,
Алоокенин Коңурбай
Келсин дегин ашыма.
Келбей койсо ашыма
Кесири тиер башына,
Ырайым кылбайм жашына!
Сулаймандын тушунда,
Журт бузулган ушунда,
Жабырга малын салыптыр,
Кытайдан качып кыйла журт
Жапан болуп калыптыр.
Жайы жакшы болуптур,
Жапан атка конуптур.
Көтөрүш деген эри бар,
Ошол элге айт кабар.

Деп ошентип Бокмурун
Мааникерди мингизип,
Бадана тонду кийгизип,
Жаш Айдарды чаптырды.
Төгөрөктүн төрт бурчун
Түк койбостон чакырды.

* * * 
Көкөтөйдүн ашына
Көз жетпеген кол келди.
Түбү түркү балдары,
Кытай, манжуу, калмагы
Аралашып мол келди.
Каканчынын калдайы
Кан Коңурбай зор келди.
Манжуулардын Нескара
Бет алып келди бул ашка.
«Сениби, бурут, сени!» деп
Кекенип жүргөн кеби бар:
Алтайдын ары четинде
«Бурутту чабам» деп келип,
Миң төөнүн чайын Манаска
Алдырып койгон жери бар.  
Миң балбанын ошондо
Бир кырдырып салдырып,
Ызалуу болгон жери бар.
«Көкөтөйдүн ашына
Жетейинчи деги !..» – деп,
Келип чатак салууга,
Алакандай кыргызды
Такыр чаап алууга,
Жыйнап жүргөн ичинде,
Нескаранын кеги бар.