НЕСКАРАНЫН МААНИКЕРГЕ КӨЗ АРТЫП, ЧАТАК САЛГАНЫ

Келберсиген Нескара
Калк аралап жүрдү эми.
Калың кара кыргыздын
Чогуу экенин көрдү эми.
Кабылан Манас баатырдын
Жок экенин билди эми.
Күлүктөрдүн ичинен
Мааникерди көрдү эми.
«Бээжиндин Карыканына
Ылайыктуу мал» деди.
Бура тартып болкулдап,
Чоңкүрөң менен желди эми.
Коңурбай менен Жолойго
Кеңешке жетип келди эми:
– Ээ, Коңурбай, чоң Жолой,
Эселек кыргыз буруттун
Кемегесин талайлы,
Келгендерин сабайлы,
Аш берген жерин таптайлы.
Кычык кеп айтып, тийишип,
Башчыларын жөөлөйлү,
Малынын баарын ээлейли!

Нескара каары төгүлүп,
Жеп ийчүдөй көрүнүп,
Бокмурунду чакырды:
– Мааникер тулпар атыңды
Мага бер! – деп бакырды. –
Он эки түмөн колум бар,
Коңурбайдай зорум бар!
Кодоңдогон бурутум,
Буруттан алаар жообум бар!
Тикиреңдеп силкинсең,
Тим эле кармап аламын.
Кырк аркан бою зынданга
Алып барып саламын.
Атаңдын көрү, ит бурут,
Ошентип кегим аламын!
Бул ашыңа турбайымын,
Мааникер албай тынбаймын!
Чыры жок жерден чыр салып,
Кагышканы келгемин.
Чындап жиним агытып,
Салышканы келгемин!

Нескара антип турганда,
Мындай кордук кылганда,
Көкөтөйдүн Бокмурун
Жүрөгүнөн кап кетти,
Билегинен сап кетти.
Эл атасы Кошойго
Эми жетип барганы,
Арман кылып ыйлады:
– Көкөтөйдүн көп дүйнө,
Адам тилин албастан,
Чачканы келген экемин.
Казылган орду байкабай
Басканы келген экемин.
Тирүүлөй көргө баш салып,
Жатканы келген экемин.
Ит көрбөгөң кордукту
Көргөнү келген экемин.
Кара кытай, манжуудан
Ажалдан мурда арманда
Өлгөнү келген экемин.
Кумурскадай көп каңгай
Төбөбүздөн басат бейм, аба!
Төрт түлүктү чачат бейм, аба!
Кара кытай, манжуунун
Дегенине көнөлү, аба!
Калкты кырып ийбесин,
Мааникер сурайт, берели, аба!

Анда Кошой муну айтат:
– Калмактар кылган кордукка, балам,
Тилимди алсаң, анан көн, балам.
Кеңеш кылып Манаска,
Мааникер берсең, анан бер, балам!
Кечикпестен Таласка,
Кабар жеткир Манаска!
«Эр болсо, Манас келсин – де, –
Карайлап турган кыргызды
Кара кытай, манжуудан
Ажыратып алсын» де!
Айла тапкыч акылман
Берен Бакай карыга айт.
Алтын айдар, чок белбоо
Кабылан Алман беренге айт.
Намыска тууган артык эр
Көкжал Чубак эренге айт.
Атка жеңил, тайга чак,
Улаккандын Сыргакка айт.
Үзүктөй калпак Шуутуга айт.
Кыргылчал өндүү карыга айт.
Кырк чоронун баарына айт!

Акылга бай алп Кошой
Арстан Манас баатырга
Алакандай кат берип,
Күн кылкылдап батканда,
Калмак, кытай, көп манжуу
Калдайып уктап жатканда,
Бир адамга билдирбей,
Бир адамга туйдурбай
Мааникерди мингизип,
Ууруларча атказып,
Арстан төрө Манаска
Түн ичинде Айдарды
Жөнөткөн экен Таласка.

Ошондо жайма көкүл Жаш Айдар
Бадана сындуу тон кийип,
Мааникер сындуу ат минип,
Арага түнөп калбастан,
Өрүгүп тыным албастан
Жетип барды Таласка.
«Кантсе да жөнүн табаар» деп,
Каныкейге жолуккан.

Каныкей андан кеп угуп:
– Баатырга өзүм алпарам,
Менсиз барсаң, өлдүң – деп,
Ар түрдүү акыл ойлонуп,
Айдардын көөнүн жай кылган.

Манас шердин кырк чоро
Кынсыз кылыч байланып,
Кабыландын жанында
Турган экен шайланып.
Арстан Манас кеп сурайт:
– Көкөтөйдүн ашынан
Кабар барбы? – деп сурайт.

Берен Манас алдына
Басып барып Жаш Айдар
Алакандай кат сунат:
– Калың кыргыз калкыңыз,
Кошой, Төштүк каныңыз
Кыйноодо калды жаныбыз!
Кан Көкөтөй ашы деп,
Калың жыйын чогулуп,
Кырылмак болдук баарыбыз!
Көкөтөйдүн ашына,
Көкжал Манас, барыңыз.
Кара кытай, манжуудан
Ажыратып алыңыз.

Бала мындай дегенде,
Манастын жаалы кармады:
– Атаңдын гөрү, Жаш Айдар,
Бокмурун экөөң мас Айдар!
Элдигиң жок, кас Айдар!
Көкөтөй абам өлгөндө,
О дүйнөнү көргөндө,
Бербедиң неге маа кабар?! – 
Каары келип кабылан
Кылычты кындан алаарда,
Жайма көкүл Айдарды
Курмандыкка чалаарда,
Кайран жеңең Каныкей
Арка чачы булайып,
Айкөлүнүн алдында
Акырын сүйлөп муңайып,
Төрөсүнө жалынды:
– Жалгызга жалгыз тийген болобу,
Жалгызга тийген оңобу?!
Дурус эмес мунуңуз,
Чаппай коё туруңуз.
Жалгызды жайлап таштасаң,
Тешигиң текши толобу?
Капырай, кабарчы сойгон оңобу?!
Арачы союп койсоңуз
Акылсыз деп билбейби!
Баатыр Манас «минтти» деп,
Уккан, көргөн күлбөйбү.
Төрөм, жалгыз элең уядан,
Жалгызды сойсоң, чоң уят,
Кол жууйсуң бүткүл туугандан.

Каныкей айтып мындай кеп,
Арачалап турганда,
Арага түшө калганы
Олуя Бакай абасы:
– Кырааным Манас, тил алчы,
Бу да жалгыз, сен жалгыз,
Жалгыздын жанын кыйбачы!

Акылман Бакай, Каныкей
Аман айрып Айдарды
Ажалдан алып калганы.

«Талап калмак алган соң,
Күпүлдөгөн көп манжуу
Күч көрсөтүп турган соң,
Уй түгүндөй кытайга
Үрпөктөшөт экенбиз.
Алдыбыздан жоо чыкса,
Антпегенде нетебиз!»
Деп айтышып кырк чоро
Каарданып күйүнүп,
Ок өтпөс тоңду кийинип,
Боз кисесин салынып,
Бир кудайга жалынып,
«Журт куруган экен» деп,
Кабылан Манас айкөл эр
Аккуланы токунду,
Аттанып кыргыз толкуду.

Кан Манастын Каныкей,
Кара кашка аргымак,
Аргымакка мингизип,
Ажыбай, Бакай эрендер,
Алманбет, Чубак эгиз эр,
Серек, Сыргак тегиз эр,
Найза салаар ыктуусу,
Айбалта чабаар мыктуусу,
Катылса жоону кылган мерт,
Каптаган жагы кызыл өрт
Толкуп Манас алыптыр,
Ашка жөнөп калыптыр.