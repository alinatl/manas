МАНАС  БААТЫРДЫН  АШКА КЕЛГЕНИ

Кызыл кыя кезеңден
Кымбат Манас кымпыйып,
Көрүнүп калган кези экен.
Кыйноого түшүп кыргыздар
Бөлүнүп калган кези экен.
Кайнаган калың кытайга
Каматып салган кези экен.
Көкөтөйдүн кемеге
Калмак, кытай, манжууга
Талатып салган кези экен.

«Эр Манастап!» чуу тартып,
Кырк чоро кирип барганда,
Абаң Кошой ордунан
Турбаганын карачы!
Арстан Манас барганда,
Атасын көргөн баладай
Ыйлаганын карачы!
Ошондо акырын сүйлөп, бек таштайт:
– Айкөлүм, укчу, – деп баштайт. 
Көкөтөйдүн кызык аш
Көргөнү келген экенбиз.
Таланып кара кытайга
Өлгөнү келген экенбиз.
Кара кытай, манжуунун
Албан түрлүү эри бар,
Алакандай кыргыздан
Алалбай жүргөн кеги бар.
Бейпайды салып бул ашта
Бет алышаар жери бар.
Чатакташпай, чырдашпай
Дегенине көнөлү,
Мааникер тартуу берели.
Ат менен алдап салалы,
Амалын минтип табалы!

Аркасынан Бокмурун
Кошула сүйлөп калганы:
– Дегенине көнбөсөк,
Сураганын беребесек,
Түбүбүзгө жетет бейм!
Түгөнгөн ашты не бердим,
Түгөл талап кетет бейм!
Кызыгын көрсөң, аш мына,
«Кыйшык иш кылдың» деп мени
Кыйып ийсең, баш мына!
Атамдан калган мал эле,
Ат Мааникер күлүктү
Сурап жатат Нескара.
Мааникерди бербесем,
Салганы турат бүлүктү.

Муну угуп, Манастын 
Каары чыгып бетине,
Чаары чыгып көзүнө,
Кошойго айтып турганы:
– Кара калмак кыстаса,
Оңбой калган экенсиң.
Кубат кетип боюңдан
Болбой калган экенсиң.
Алыс жүрүп өмүрүң,
Наалып калган экенсиң.
Мааникер алса бу күндө,
Кырыңа чыгат түбүндө!
Эртеңки күндө эсирип,
Аккуланы албайбы!
Аркы күндө дардайып,
Керкабылан атыңа
Суук укурук салбайбы!
Кайран Кошой абабыз
Күпшүйүп жөө калбайбы!
Жана кытай таарынса,
Жана жулуп албайбы!
Кынык алып алган соң,
Күндө тозок салбайбы!
Өкүмдүк кылса бул калмак,
Өрдөшкө жатаар чагым жок! 
Өкүлдөсө бул кытай
Өлүмдөн качаар жаным жок!
Калмакка тартаар малым жок!
Мааникер берээр алым жок!
Тулпардан туура айрылсак,
Бу кыргыздын алптары
Ээрди жонго артпайбы,
Кордукту шондо тартпайбы!
Билгенин Коңур кылбайбы,
Бириңди койбой кырбайбы! –
Деп ошентип эр Манас
Күүгүм туман көздөнүп,
Майлаган буудай жүздөнүп,
Заары көздөн төгүлүп,
Сырттандык сыры көрүнүп,
Жоо-жарагын камынып,
Ойдолотуп Кула атын,
Кайнап жаткан калмактын
Так ортосун как жарып,
Жолой менен Нескара –
Жоболоңдуу буларга
Аттын оозун бурду эми.
Аралап барып, экөөнө
Каарланып турду эми:
– Алуучу душман сен эмес,
Алдырчу кыргыз мен эмес.
Чабуучу душман сен эмес,
Чаптырчу кыргыз мен эмес!
Каадаңды бузбай отуруп,
Күчтүүсүнбөй ашың же, калмак!
Күрпүлдөсөң, болбосоң,
Өлбөгөн жерде калышам.
Ачып кара көзүңдү,
Коркутаар калмак сен эмес,
Коркоор Манас мен эмес!
Сыйлап ашка чакырсак,
Сыйрышканы келипсиң.
Сыртыңды салып сен, Жолой,
Кыйратканы келипсиң! – 
Каарды Манас салганда,
Калмак менен кан Манас,
Чатакташып калганда,
Казанда этти талатып,
Көп калмакка сабатып,
Баймырза келди кан болуп,
Бүткөн бою чаң болуп:
– Көкөтөй канга аш кылдык, Манас,
Көбүрөөк азап иш кылык, Манас!
Кара кытай, манжуулар
Этти талап кутурду,
Чабамын деп журтуңду!
Өзүңдү байлап алат бейм, Манас,
Азап күн башка салат бейм, Манас!

Баймырзаны көргөңдө,
Журту ыйлап келгенде:
– Бу кордукту көргөнчө,
Туулбай туна чөгөйүн! –
Деп ошентип эр Манас
Кара жаак камчыны
Кармап алып имерип,
Нескарадай баатырды
Төбөгө тартып жиберип,
Нескаранын ошондо
Отого ташы быркырап,
Калмак, кытай, көп манжуу
Качып берди дыркырап.

Каарданып камчылап,
Камап кирди эр Манас.
Манас колду салганда,
Баары колду салганы.
Кабылан Бакай карыя,
Кары колду салганы.
Манас кандын кырк чоро
Кыйрашып жатып калганы.
Азизкандын Алманбет,
Акбалтанын Чубагы
Манаска тете балбаны.
Улаккандын Сыргагы
Аралап бүлүк салганы.  
Арстандарың ошондо
Кытайга салып жаңжалды,
Уйгу-туйгу түшүрүп,
Түбүнө чогуу жетээрде,
Кара калмак, кытайды
Түгөл кырып кетээрде,
Ороккыр менен Музкиндик,
Эр Коңүрбай, Нескара
Аттан түшө калышып,
Аттарын тартып калганы.
Эр Коңурбай ошондо
Мойнуна камчы салганы:
– Ашыңа келип, күч кылып,
Айыпкер болуп калыппыз.
Бул айыпты кечиңиз,
Кечпес болсоң айыпты,
Мынакей, башты кесиңиз!

Таш сайынган калмактын
Төрөлөрү ошондо 
Тизеси жерге бүгүлдү.
Эсенканын көргөндөй,
Эр Манаска жүгүндү.

Калмак, кыргыз теңдешип,
Кайра баштан элдешип,
Бузук кепти ташташып,
Тамаша кептен башташып,
Журт ошентип турганда,
Көкөтөйдүн Бокмурун
Күүгө келип калыптыр.
Кайра баштан тирилип,
Тилге келип калыптыр.
Ойго-тоого Мааникер
Жүгүргөндөй болуптур.
Өлүп калып, кайрадан
Тирилгендей болуптур.