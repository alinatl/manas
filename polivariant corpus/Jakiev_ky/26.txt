АТТАРДЫ ЧУБАТУГА САЛУУ

Ал күнү антип жатканда,
Эртеңки таң атканда,
Көкөтөйдүн көк туусу
Көтөрүлдү асманга.
Ырамандын Ырчыуул
Атка минди мына бул.

Кечээ Алтайдан кыргыз кетээрде,
Калмактардын Орго кан,
Оргону Манас жеңгенде,
Орго кандын катыны,
Санамкүл дээр атыны,
Ээрчитип эки баласын,
Ээн таштап калаасын,
Казыналык коргондон
Окшогон он ат алганы,
Арстан Манас астына
Тартуу менен барганы.
Орго канга увазир –
Насили кыргыз уруудан,
Ыраман деген жигитин
Жанына кошуп алганы.
Ырамандын баласы,
Атын уксаң Каратай,
Акындыгы бир далай,
Атасына каралап,
Барган экен а дагы.

Ошондо Манас кеп айткан:
– Ук, байбиче, – деп айткан. –
Жакшы киши окшойсуң, 
Жөндүү сөздөн козгойсуң,
Балдарың кечтим күнөөсүн.
Ырамандын баласы,
Акын экен даанасы.
Эп болсо эгер сиздерге,
Эртели-кеч бир жүрүп,
Эрмек болсун биздерге.
– Макул болот, баатыр, – деп, –
Байбиче кабыл алганда,
Санамкүл менен Ыраман
Санаасы тынып балдардан
Кайткан эле калаага.

Таажы берип эр Манас
Каратай аттуу балага
Беш миң үйгө бек кылган.
Ырамандын Ырчыуул,
Талабына жеткен кул.
Бүгүнкү ашта мынакей,
Кырк чоронун бири бул.
Жар чакырып, кеп айтаар
Жанына алган жолдошу
Жайма көкүл Жаш Айдар:
– Атыңа жабуу жабыңар,
Аркы-терки чабыңар.
Эртең аттар айдалат,
Ат тердетээр чагыңар! –
Салганда кабар жарчылар,
Камданды журттун баарысы,
Жашы менен карысы:
Жөөтү да бар, тарса бар,
Жөн жүргөн адам канча бар.
Кызылбаш менен Кыйбадан
Кылымга пенде сыйбаган.
Орус да бар, немис бар,
Ойроттун баары тегиз бар.
Уругу кытай бу да бар,
Уюган калмак жуда бар,
Арабдан келген канчалар!

Кадырмандар, угуңар
Каныкейдин сыры бар.
Көкөтөй ашы болоорун
Көмүскө угуп кабарын,
Ашта чапчу аттардын
Анын да алып жөн-жайын,
Дагы бир терин алдырган
Эч жанга айтпай Куланын.
Кермесин керип, Куланы
Аса байлап салыптыр.
Түнү бою Куланын
Күзөтүндө калыптыр.

* * * 
Чабыйакей учкандай,
Чубурганы чычкандай
Ат чубатып болуптур.
Талапкер атты санаса,
Жети миңге толуптур.
Аны көрүп эр Манас:
«Нысабы жок кемпайлар!
Уялбай толгон тугурун,
Торпокко жетпес чобурун
Кошконуна жол болсун!
Мунун баары чу койсо,
Кырылышка калат! – деп, –
Буудандын жолун бубат – деп, –
Айдоо бербей көпчүлүк,
Бул элди кудай урат – деп, –
Балдарды ноот кылат! – деп, –
Туюктап алып, жол бербей
Тулпардын баарын кырат!» деп,
Алманбетке айтты кеп:
– Аябай күндү жаадырчы,
Ат семизи кымпыйсын,
Сыртына тартып зыңкыйсын.
Күлүк сөрөй чобур көп,
Арыктар ичи дыңкыйсын!
Азыркысы Куланын
Бир күнчүлүк эти бар.
Каркыра бою бийик өр,
Катыра күндү жайлай көр.

Ал сөздү айтып ийгени,
Алманбет жайга киргени:
Нурк насили кытайдан
Өнөр алган ар жайдан.
Калмакча дуба жат окуп,
Кытайча дуба бат окуп,
Сурданып Алмаң калганы,
Сууга жай таш салганы.
Ачып көздү жумганча,
Жаканын баары жамгырлап,
Мөндүр түштү дабырлап,
Борошосу бургулап,
Каршы-терши ургулап,
Буудандын баары зыңкыйып,
Шымаланып кымпыйып,
Чобурдун баары ал түнү
Ичи көөп өлдү дыңкыйып.

Ал түнү антип жатканда,
Аяздуу таң атканда,
Жерден булоо бурулдап,
Күн кызыган шашкеде,
Көкөтөй туусу калкылдап,
– Атыңарды чубат! – деп,
Бакырды Айдар баркылдап,
Көк асаба жалпылдап,
Куучабдар минип талпылдап,
Аралап колго киргени.
Атпай журттун баарына
Жар чакырып ийгени.

– Ат чубаткын! – дегенде,
Адамдын баары дуу деди.
Кытай журту бир түркүн,
Кыргыз журту бир түркүн,
Кырым журту бир түркүн,
Ооган журту бир түркүн,
Түркүн-түркүн болушуп,
Дүнүйө жүзү толушуп,
Орчун кара кол болду,
Ортосу көчө жол болду.

«Урчаачы жолу улук – деп, –
Өзү  каңгай урук» деп,
Ороңгунун Кулабээ
Чубатууга чыгыптыр.

Анын арка жагынан
Алтындап тумар тагылган
Аккула кирди чубоого.
Баатырдын аты Аккула
Этине келип ээлигип,
Эликтей башын көтөрүп,
Баскысы келип жээлигип,
Бир күндүк эти бар эле
Кайрадан тердеткенинде,
Буудандын эти тартылып,
Жайына келип алыптыр.
Жаадай болуп чоң Кула ат
Табына жетип калыптыр.

Аккуланын артынан
Чаткаягы чаткалдай
Чатына киши баткандай,
Жолойдун аты Ачбуудан
Чубатууга салынган.
Аккула менен Ачбуудан
Коёндай окшош мал экен.

Ачбуудандын артынан
Бозкертиктин Бойтору,
Анын арка жагынан
Мурадылдын Кылжейрен,
Музбурчактын Телкүрөң,
Эр Төштүктүн Чалкуйрук,
Эр Кошойдун Чоңсарат,
Үрбү чапкан кош кара ат,
Көкчөнүн аты Көкала,
Ат чубаткан кең талаа.

Кебез белбоо, кең өтүк,
Кечилдин каны Коңурбай:
 – Ала көөдөн Манасты
Аккула чапса көрөм! – деп, –
Ал өңдөнгөн буруттун
Сайышып канын төгөм! – деп,
Жыйып кытай тууганын,
Амал кылып чубатты
Алгарага окшогон
Башка кара бууданын.

Ат чубатып болуптур,
Жети миң аттан калганы
Санаты миңге толуптур.
– Ат кай жерге барат? – деп,
– Кайдан кайра чабат? – деп,
– Өлчөөсүн айткын, баатыр, – деп,
Калмак, кыргыз баарысы,
Калк жыйылып калганы.

Арстан Манас ойлонуп,
Балан-бастан дегенче,
Баамдап жооп бергенче,
– Ары барсын эки күн,
Бери келсин бир күн – деп,
Эр Үрбү айта салганы.

Аны укканда, Манастын
Каары келе калганы,
Толгомо түшкүн чоң камчы
Оң имерип алганы,
Обдула түшүп Үрбүнү
Оройго тартып калганы,
Жаак жарылды, кан акты.

Үтүрөңдөп эр Кошой
Жактырбаган кеп айтты:
– Ээ, кулунум эр Манас,
Не мүнөзүң бул, Манас?!
Жакшыны жакшы билбейсиң,
Жаманды көзгө илбейсиң!
Кокустан чеки иш кылсам,
Мени да башка салаарсың?!
Минтип жүрсөң, катыгүн,
Кордук көрүп калаарсың.
Коюп жүргүн, кокуй күн,
Бу пейлиңди, Манасым!
«Манас, Манас» дегенге,
Барбая калат экенсиң.
Үйлөп койгон чаначтай,
Дардая калат экенсиң!

Эр Кошойду кыя албай,
Кышкы кирген буурадай,
Айбатын басып деңгиреп,
Ачуусу жеңип зеңгиреп,
Аш бышымдай тим турду
Арстан Манас кеңгиреп.
Андан соң жооп бергени:
– Атпай кыргыз калкыбыз,
Атадан калган наркыбыз,
Алтымыш киши ат айдап,
Чабдардын белин ашырып,
Алты күн ары барыңар.
Аттын келээр жолуна
Чырак алып колуна,
Алты миң адам барыңар.
Адаштырбай түнүндө
Атты жолго салыңар.

Айдаган киши алтымыш
Кыйгактуу найза алганы.
Ишенимдүү жакшыдан
Аркасынан алты миң
Аздырбас калыс барганы.

Атты айдатып ийген соң,
Улук-кичик баарысы
Жай-жайына барышты.
Кызматкерлер суу куйду,
Торгундан кылган дасторкон
Тобун жазып жайдырды.
Ар даамды бүт берди,
Эриккенче эт берди.
Көкөтөйдүн дүйнөсү
Көптүгүнөн түткөрдү.