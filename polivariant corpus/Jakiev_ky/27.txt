ЖАМБЫ  АТЫШ

«Эл эригип калат – деп, –
Сегиз күндө ат келет,
Бекерге кантип жатсын – деп, –
Белсенип жамбы атсын» деп,
Каркыранын карагай
Узунунан кыйдырган
Устундан миңди жыйдырган.
Түбүнө түркүк буратып,
Алты жүз шыргый асманга
Чыгарып ийген улатып.
Кырк эки танап жамбыга
Болот зым боосун улатып,
Замбыны бийик зоо кылган,
Сары алтынды боо кылган
Көргөндүн көзүн жайнатты,
Шыргыйлардын учуна
Алтын, каухар байлатты.

Ал жамбыны карата
Мылтыктары короктоп,
Берендер чапты сороктоп.
Мээлеп жамбы аткандар
Албан түрдүү элден бар,
Атканы жазбас мерген бар,
Кыйындардан кыйла бар.
Калмак, кытай, кыргызы
Алмак-салмак атышты,
Көкөтөйдүн жамбыны
Түшүрө албай жатышты.

Кебез белбоо, кең өтүк
Кечилдин каны Коңурбай
Керилип жааны тартты эле,
Кебелген жок бул жамбы.

Манжуунун каны Нескара
Бакырып атып жиберди.
Огунун кайда кеткени
Тегеле көзгө кирбеди.

Кара кытай буркурап,
Кайтадан атты чуркурап,
Козголгон жок бул жамбы.
Калмактар атты кайталап,
Жолой атты, тийген жок.
Аткылай берип баарысы,
Ок-дарысы калган жок.

Кабылан Манас турду эми,
Кызыл алтын доолду
Тарс дедире урду эми.
Манаска жолдош кырк баатыр
Эки жаат бөлүндү.
Ачып көздү жумганча, 
Үзөнгүгө салбай аякты
Шапа-шуп атка мингенин
Адамдар сезбей калганы.
Баатырлар мылтык октоду,
Баары милте чоктоду.

Карап турган Кыргылчал
Кары бою тебетей
Кайытып көккө ыргыты.
Асмандай түшүп тебетей
Кайра келе жатканда,
Кан Бакай тосуп атканда,
Жерге жетпей тебетей
Кайра кетти асманга.
Тебетейди кырк чоро
Түк келтирбей жер жакка
Асманга атып токтотуп,
Түшүрбөй турду далайга.

Арстан Манас баатыры
Эл айраң-таң болгондо,
Кагып доол салганы,
Чоролор атпай койгондо,
Тебетей түшүп калганы.

Тарс дедире дагы да
Манас доол урганы.
Жанындагы чоролор
Тепе-тең төрткө бөлүнүп,
Төрт тарапка турганы,
Төрөсү доол ургнаы.

Бозжорго аты теңселип,
Агала сакал сеңселип,
Качырды Бакай Кыргылды.
Бакай канды бет алып,
Баатыр Кыргыл качырды.
Бакайдан найза жеткени,
Кыйынсынган Кыргылчал
Кырданып аттан кеткени.
Сарала атты моюндап,
Алманбет баатыр жеткени.
Бөрк эңгендей Кыргылды
Атына коюп кеткени,
Абакеси Бакайды
Аңтара салып өткөнү.
Аркасынан Ажыбай
Алманбетке жеткени,
Кулата сайып кеткени.
Жетип келип эр Бакай
Улак эңген эмедей
Алмаңды эңип алганы,
Атына коё салганы.

Ушинетип чоролор
Бирин бири кулатса,
Оюн куруп сулатса,
Беркиси атка мингизди,
Маштыгын баары билгизди.

Кылычты кындан чечишти,
Кыйкырышып жетишти.
Шилтесе кылыч моюнга
Тийгизбестен чабышты.
Денелерин чийгизбей,
Кылычка кылыч чагышты.

Кырк баатыр баары мыкты экен
Түрдүү оюн салганы.
Түш эңкейген бешимде
Жамбыны эске алганы.
Карс дедире эр Манас
Доолду катуу урганы.

Шыргыйда бийик жамбыны
Кезме-кезек атышты,
Кезектешип жатышты.
Бозжорго атты чайпалтып,
Бакай жетип бир атты,
Бир танабын кыя атты.
Карткүрөң менен ойнотуп,
Аргын кандын Ажыбай,
Ажыбай жетип бир атты,
Бир танабын кыя атты.
Айсарала ат минген,
Сары жаргак шым кийген
Алманбет жетип бир атты,
Бир танабын кыя атты.
Көк ырапыс тон кийген,
Көкала сындуу ат минген
Чубак жетип бир атты,
Бир танабын кыя атты.
Атка жеңил, тайга чак
Улаккандын эр Сыргак,
Сыргак жетип бир атты,
Бир танабын кыя атты.
Жашы менен кары атты,
Чоролордун баары атты.
Түшпөчүдөй бул жамбы,
Турган элди тажатты.

Арбагы бийик, опсуз эр
Айкөлүң жөнөп калганы,
Минген аты Айманбоз,
Жеткен жерде жамбыны
Аккелте менен бир атты,
Танабын түгөл кыя атты,
Жамбыны жерге кулатты!
Көктөн түшкөн жамбыны
Илип алып кеткени,
Алп агасы Кошойго
Тартуу кылып жеткени.
– Тырмак алды олжоңду,
Балам, өзүң алгын – деп,
Ырымдап Кошой алган жок.