КОШОЙ АЛП  МЕНЕН  ЖОЛОЙ ДӨӨНҮН  КҮРӨШҮ

Көкөтөйдүн көк туусу
Көтөрүлдү калкылдап,
Ырамандын Ырчуулу
Жар чакырды баркылдап:
– Улуктар бизди жиберди,
Уксун деди силерди,
Уюп жаткан көп элдин 
Баары арманда калбасын,
Балбандан балбан тандасын.
Жыкканы байге алсын! – деп, –
Жыгылган куру калсын! – деп,
Айтып айгай салганда,
Жар чакырып турганда,
Кара кытай, калмактар
Дарбый түшүп жазылды.

Ошондо көрдү көпчүлүк
Оңбогон Жолой баатырды.
Баары журту баалаптыр,
Балбанга аны каалаптыр.
Алты батман буудай жеп,
Дан жыттанган чоң Жолой,
Алтымыш алпты бир союп,
Кан жыттанган чоң Жолой
А дедирбей майданга
Басып чыкты чечинип.
Туурасы жоон, бою пас,
Дулдугуй бет, өңү саз.
Комдонуп жаткан жолборстой
Маңдайында кашы бар!
Козголуучу дөө эмес,
Чоң казандай башы бар.
Артына түшкөн айдары
Кыл чылбырдай чачы бар.
Кырк-элүүнүн ичиңде 
Кызталактын жашы бар.
Көз чуңкуру Жолойдун
Терең казган ороодой.
Көзүндөгү чылпагы
Чокчо табак шородой.
Арка жагын карасаң,
Ат жарышчу талаадай.
Эки эмчектин эттери
Эки жашар танадай.

Калмак, кытай, манжуу журт
Өз дининче окунуп,
Батасын кылды чокунуп,
Күн чыгышты бет алып,
Тундурду кулак отуруп.

Кыргыз, казак, башка эден
Талапкер киши чыкпады.
Балбансынып жүргөндөр
Далдаланып ыктады.
Кыргыздын Кошой балбаны
Эрлерден эрди тандады:
– Чечинип азыр чыккын! – деп, –
Жолойду барып жыккын! – деп,
Баарына бирден барганы.
Айтканын эч ким укпады,
Балбанга бирөө чыкпады.

Аксур менен теңселип,
Ак сакалы сеңселип,
Салып Кошой барганы.
Сандыргалуу эр Манас
Салам айта салганы,
Абакең алик алганы:
– Кабыланым, өзүң эр элең,
Кайратың ашык шер элең!
Сен түшпөсөң балбанга,
Кандай адам батынат
Дардайган Жолой айбанга!

Бул сөздү угуп эр Манас
Мукактана калганы:
– Кол-буттан чалып жыгууга,
Эзелтен жөөгө жок элем.
Эңиш менен сайыштын
Экөөнү бирдей алаармын.
«Олжосуна кызыгып,
Манас өзү чыкты» деп,
Ушак сөзгө калаармын.
Карысаң да карпаңдап,
Карт буурадай тарпаңдап,
Сен түшпөсөң балбанга,
Кадимки Манас чунагың,
Мен түшпөсөм балбанга,
Жолойго киши жолойбу,
Жолосо да, оңоорбу!
Кан аба, өзүң күрөшкө,
Ыгы келди, көнүңүз.
Келбесе кокус көөнүңүз,
Калмакты кечке дардатпай,
Байгесин барып бериңиз!

Ал сөздү угуп эр Кошой 
Ордуна келди акылы:
– Атаганат дүнүйө,
Жашаган сайын шайманың
Бошойт экен күнүгө!
Калжайып калган чагымда,
Убара кылдың, кабыланым.
Бабаң Кошой жаш болсо,
Жолой чыкса жолумдан,
Башы таштан болсо да,
Соо кетпес эле колумдан.
Абаңдын жайы кеткенде,
Сексен бешке жеткенде,
Кабыланым, шагың сындырбайм,
Сөзүңдү эки кылдырбайм.
Карысам да тобокел,
Тобокелге салайын.
Алаармын деймин намысты,
Абдан керсем арышты.
Бирок сага айтаарым:
Катыным чоркок жан эле,
Арык эчки териден
Чала ашатып шымымды
Калдыр ийлеп салды эле.
Арбак урган дөө Жолой,
Ат көтөрбөс жөө Жолой
Алаасынан албасын,
Айра тартып салбасын.
Так ошондо абаңдын
Абийири кетип калбасын!
Тартып көрсө, чоюлган,
Коё берсе, жыйылган,
Күчкө салса, айрылбас
Кандагай калкта барбы? – деп,
Карыя Кошой айтты кеп.

– Каныкейдин колунан
Кандагай шым чыккан – деп,
Бура тартып эр Манас 
Көрпөчөнүн астынан,
Көмкөрө ээр үстүнөн
Кандагай шымды алганы,
Кошойго бере салганы.

Ойрон болсун Кошой дөө,
Аттан түшүп, баары жөө,
Оң жак бутун салганы,
Балтыры батпай калганы.
Сол жак бутун салганы,
Согончок өтпөй калганы.

Аны көрүп эр Манас:
– Шымың менен кургун! – деп,
Акырайып Канышка
Кандагай серпип салганы.

Атемир кызы Каныкей
Аркардай таңын кылайтып,
Ак тамагын булайтып,
Ээрчиткени кырк келин,
Акырын айтты ал кебин:
- Ичин буулум ичтедим.
Алты жыл тынбай тиштедим,
Кыз-келин сайып жатканда,
Жакпаган жерин сөктүрдүм.
Табак-табак болотту
Ортосуна төктүрдүм.
Ченин ченеп тургамын,
Алты сөөм, төрт эли
Багалектин учунан,
Май куйруктун кашаттан
Капшырып койгон жерим бар.
Алманбет, Чубак эки шер
Тамандашып тартсынчы,
Бүктөөсүн шымдын жассынчы.

Айтканындай эки шер
Тамандашып тарткан соң,
Каарданган канкоруң
Кара жаак булдурсун
Кармай калып имерди,
Кандагайды олоңдоп,
Ортого тартып жиберди.
Дыр деп шымы сөгүлүп,
Бүктөөсү чыгып чечилди.

Абакең Кошой карыя
Кийип алса багалек
Баптап койгон немедей,
Май куйрукка май куйрук
Чаптап койгон эмедей.
Баатыр Кошой карыя
Олуя заады келиндин
Ошондо сынын көрдү эми.
Көрүп алып жактырып,
Ыраазы болуп турду эми.

Баатырдын зайбы Каныкей
Тизеси жерге бүгүлүп,
Калк атасы Кошойго
Турган эле жүгүнүп.

Капкайда сермеп көңүлүн,
Кошой сынайт келинин:
«Ай, Каныкей байкушум,
Телегейиң тең экен,
Он эки мүчөң кең экен.
Кайраты кыйын, заары күч
Шерди туучу неме экен.
Сөмөйү алтын уз экен,
Ургаачыда болбойт ко,
Өзү олуят киши экен.
Касиеттүү Манаска
Кадыр түндүн өзү экен.
Маңдай сөөгү кайкы экен,
Баатырдын көзү өткөн соң,
Көргөн күнү тайкы экен».

Анан айтты батасын:
– Телегейиң тең болсун,
Теңиз Манас тукуму
Атасындай шер болсун!
Катылышкан душманын
Өгөөлөсүн темирдей,
Акыры туусаң эркек уул,
Аты болсун Семетей! -
Теңирден тилеп, кол жайып,
Кошой бата бергени.
Кытай, калмак, көп манжуу
Кошо бата бергени.

Кылымдын Кошой балбаны
Ак сакалы сеңселип,
Нар буурадай теңселип,
Аста басып барганы
Алышууга белсенип.

Олтурган Жолой оксоюп,
Олут алып соксоюп,
Ооздон оту буркурап,
Көздөн жалын шыркырап,
Ордунан турду «күр» этип,
Аны көргөн адымдын
Оно бою «дүр» этип.
Кошойду кордоп кеп айтат:
– Компойбой калгын! – деп айтат. 
Кара сакал агында,
Карууңдун кеткен чагында,
Казаң жакын табында,
Ажалыңдын жеткени,
Абийириңдин кеткени,
Кетпегенде неткени!
Атым менин Жолойдур,
Жолойго киши жолоорбу,
Жологон пенде оңоорбу!
Бир башыңда, Кошой чал,
Миң жаның болсо, коёмбу!
Каныңды ичсем, тоёмбу!
– Оболдон бери, Жолоюм,
Оё жүргөм көзүңдү,
Ойрондоп жүргөм өзүңдү!
Аркы-терки салышып,
Алып жүргөн мен элем,
Алдырып жүргөн сен элең. 
Алың жетсе, мына! – деп,
Кошой тосту билегин.

Билектен Жолой тутканы,
Колун Кошой булкканы.
Бир булкуу менен Жолойдон
Билегин сууруп алганы.

Жолойду анан эр Кошой 
Шап билектен кармады.
Эки жулкуп, эр Жолой
Эптеп сууруп алганы.
Шыпырылып кол тери
Кошойго кетип калганы.

Намыстанып чирешип,
Акырек менен тирешип,
Согончок тийген жерлерин
Түп-түз кылып жирешип,
Караган эл таң болду,
Кара тозоң чаң болду,
Чаң жашырды сан колду.

«Тамаша көрбөй калды» деп,
Сандыргалуу Алманбет
Жай ташты сууга салганы.
Кара жамгыр, ак мөндүр
Төгүп ийип басылды.
Желп этип чыккан чаңы жок,
Майданда Жолой, Кошойду
Баары көрдү ошону.

Алышып жүргөн эки дөө
Бирин бири жыга албай
Жыбырап жылдыз толгондо,
Түн ортосу болгондо,
Жолойдун үнү күркүрөп,
Доошун уккан пенденин
Жон териси дүркүрөп.
Кыргыз журттун баарысы
Үмүтүн үзүп ошондон:
«Майданда балбан Кошойдон

Не үчүн чыкпайт доошу ? – деп, 
Кобурашып чочулайт, –
Кошойдун шайы бошпу...» - деп.

Ээрде көчүк талдырып,
Эчен миң чырак жандырып,
Панардын баарын алдырып,
Барпырата жандырып,
Адамды көрсөң, кара курт – 
Айталаада жык жайнап,
Аралашып көпчүлүк
Алтымыш жерге туу байлап,
Туусун көрүп таанышып,
Көтөргөн туусу болбосо,
Ажеп эмес бул ашта
Көбү адашып жоголсо.

Түн ортосу кеткенде,
Таң жакындап жеткенде,
Кошойдун үнү карк этип,
Доошу чыкты барк этип,
Кыргыздар кетти сүйүнүп.
Жолойдун колу кандай уу!
Абакеңиз Кошойдун
Жонундагы баягы
Уюп калган сары суу
Боюна тарап кетиптир.
Аткып Жолой жүрүптүр,
Ары-бери сүрүптүр.
Абакеңдин соорусу
Кармаганын сүйүптүр.

Күн обого толгондо,
Жалган түш жаңы болгондо,
Алышып жүрүп абаңыз
Көзү илинип бүлбүлдөп,
Көшүп кетип үргүлөп,
Уйкуга бабаң кириптир,
Ушуну Жолой билиптир.
Абакеңиз Кошойду
Алпарып ташка урууну
Көөнүнө Жолой алыптыр.
Кайран абаң Кошойду
Көтөрүп жонго салыптыр.

Калың кыргыз буркурап:
«Карангүн, Кошой өлдү!» деп,
Кыйкырып ийди чуркурап.
Көрө салып эр Манас
Айгай салып акырды:
– Абаке! – деп бакырды.

Кошой абаң кулагы
Манастын доошун чалыптыр.
Ачса көзүн акыры,
Ачканда келди акылы.
Ташка урууга баатырды
Жолой даяр калыптыр.

Карыя абаң Кошойдун 
Кайраты толуп кеткени,
Аягы жерге жеткени.
Артылып колун салыптыр,
Дөө Жолойдун шымынын
Кашатынан алыптыр,
Тоодой Жолой балбанды
Томкоруп жерден алганы!
Көтөрүп жерге урду дейт,
Көпчүлүк көрүп турду дейт!

Басып Кошой калганда,
Башынан аттап алганда,
Күрмө кийген манжуунун
Күчтүүлөрү күркүрөп,
Таш сайынган кытайдын
Төрөлөрү дүркүрөп,
Калмактардын Ылама,
Ызаланган каңгайдын
Ар-намысын сураба:
– Басып алмак бар деген,
Баш аттамак жок деген!
Көтөрүп урмак бар деген,
Көөдөндөн аттоо жок деген!
Кызыталак буруттун
Бул эмине кылганы,
Каныбыз Жолой баатырдын
Башынан аттап турганы!

Кол салчудай түктүйүп,
Кытай, калмак, манжуу журт
Баары тегиз үксүйүп,
Кыргызды каптап кетчүдөй,
Кыргын салып өтчүдөй,
Урушка кагаар добулбас,
Добулбас катуу кагылды.
Каңгайды кудай урганы,
Каарын салып жабылды.
Онбашысы ороктоп,
Элүүбашы сороктоп,
Жүзбашылар жүгүрүп,
Миңбашы жандан түңүлүп,
Каарды каңгай салганда,
Атпай кыргыз балдары
Акылынан жаңылып,
Качып берди корккондон
Манасты көздөй жабылып.

Ошондо Манас кабылан
Кайраттанып бөлүнүп,
Арстан түрү көрүнүп,
Каардантып булкунтуп,
Кайран Бакай абакең
Манасты кармайт жулкунтуп:
– Калмак, кытай, манжууну
Адам деп ашка чакырсак,
Оңураңдап, кокуйгүн,
Оңбой калган экенсиң.
Аш үстүндө чыр баштап,
Болбой калган экенсиң!
– Коё бер! – деп Бакайга
Манастын заары төгүлүп,
Кырк чоро чыкты бөлүнүп,
Кыргын салаар эмедей
Каары катуу көрүнүп.
Аламан салып ийчүдөй
Айгайлап кирип барды эми.
Каңгайлыктын төрөлөр,
Айыбын сезген эмедей,
Аттан түшө калды эми.
Кыргыз, кытай элдешип,
Кайрадан оюн мелдешип,
Улантып жыйын салды эми.

Кан Көкөтөй ашында,
Калың жыйын кашында,
Түгөнбөгөн кеби бар.
Оогандын каны Акун кан,
Манас экөө достошуп,
Бел куда болгон жери бар.