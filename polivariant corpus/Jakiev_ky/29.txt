МАНАС  МЕНЕН КОҢУРБАЙДЫН САЙЫШЫ

Көкөтөйдүн Бокмурун
Жана жардык айттырды:
– Ат кайрылып келгенче,
Баатырлар чыгып сайышсын,
Бакандары майышсын.
Сайганы байге алсынчы,
Сайдырган куру калсынчы!

Ырчуул мындай дегенде,
Каңгайлардын калың журт
Алооке баштап карысы,
Калмак, кытай баарысы
Кашына келди калдайдын.
Аккуласын эр Манас
Чабаарын калча билгенде,
Алгара атын атайы
Чаппай калган кези эле.
«Аккуладан айрылып,
Арбайып жөө калса – деп, –
Манас менен сайышып,
Өксүтүп өчтү алсам!» деп,
Алоокенин Коңурбай
Алгарасын жулкунтуп,
Кылагар көзүн кылыйтып,
Майданга чыгып турду эми.
Октой болгон Алгара
Окторултуп бастырып,
Кылычы белде кыңгырап,
Көк найзасы зыңгырап,
Сайышууга Манасты
Талап кылып турду эми.

Коңурбайды көргөндө,
Азизкандын Алманбет
Мойнуна кемер салынып,
Манаска турду жалынып:
– Кектешип жүргөн Коңурбай
Өзү келген экен го.
Кержектешээр ит менен
Кезим келген экен го!
Алакан жайып, батаң бер,
Кайкалаган калчага
Качырып найза салайын,
Сайышка мени коё бер?!
Арстан Манас баатырдын
Көзүнөн жалын чыгыптыр.
Карарышы түн болуп,
Бүркөлүшүн карасаң,
Кайра жаар күн болуп,
Кышкы кирген буурадай
Кычырап тиши үн болуп,
Бетинен чыккан сары түк
Беш байпактык жүн болуп.
Көзү көрдүн быткылдай,
Көрүнгөндү жуткандай
Арман кылып туруптур:
– Мурунтан бирөө кеп айтса,
«Бул сайышка Коңурбай
Түшөт экен» деп айтса,
Чаппайт элем Куланы!
Кызыкталак куу дүйнө,
Кара кытай калчанын
Эр экенин көзүмө
Илбей калган экемин!
Каары толук баатырдын
Бул сайышка чыгаарын
Билбей калган экемин!

Манас минтип турганда,
Көкжалдын зайбы Каныкей
Кабландын Аколпок
Акаярга көтөртүп,
Арстан Манас баатырга
Алып келип кийгизип,
Муная түшүп, үн салды:
– Берен тууган султаным,
Беттеше келсең калчага
Мерт болбос үчүн кийгиниң.

Аколпокту Каныкей
Алты жылы жасаган.
Келеме жака, кең күрмө
Керишке кийсе, ок өтпөс,
Найзанын учу тешпеген,
Ичин курчтан тундурган.
Албарс болот өгөтүп,
Ортосуна куйдурган.
Кабылан эрдин Бозкисе
Кан Манаска курчады
Аколпоктун тышынан.

Арстан Манас көкжалың
Аколпокту кийди эми.
Калкамандын Кара атын
Ээри жок ыргып минди эми.
Он эки кан кыргызды
Тегиз жыйып алды эми.
Тандап тулпар минүүгө
Кыргызда мыкты аттарын
Чубатууга салды эми.
Алманбеттин Сарала
Тулпардык сыны бар экен.
Кетмен туяк, кең соору
Керишке минээр мал экен.
Чара туяк, коён жон
Чабышка минээр мал экен.
Нар көкүрөк, тайкы жал
Алышка минээр мал экен.

Азизкандын Алманбет
Манастан сурайт сайышын:
– Кабылан Манас, жан досум,
Дегениме көнсөңчү,
Калча чыкты сайышка,
Бул сайышты берсеңчи?!
Кытайдын гүлдүү көк тонун
Кийише жүргөң Коңурбай.
Бала кезден басташып,
Тийише жүргөн Коңурбай.
Арманым чоң чочкодо,
Дос экениң чын болсо,
Уксаңчы, Манас, кебимди.
Ошо күндөн ушу күн
Ала албай жүрөм кегимди!

– Ай, Алаке, көкжалым,
Кара кытай, манжуу журт
Ушак кылып жебейби,
Азизкандын жалгызын,
Качып барса бурутка,
Аябастан өлүмгө
Салып берди дебейби!
Кытай шылдың кылбайбы,
Кыргызды кудай урбайбы.
Бул Алманбет көкжалдын
Бактысы мындан сынбайбы!
Тентип жүргөң кытайды
Өлүмгө берди дебейби.
Колундагы сырнайза
Таяп калды дебейби.
Жалпы бурут чогулуп,
Коңурбайдан Манасты
Аяп калды дебейби.
Ой, Алманбет, жан досум,
Сен сайышка чыкканда,
Уят болот мунубуз.
Дос экениң чын болсо,
Калыска карап туруңуз.
Астыңдагы Сарала
Алышка минээр мал экен,
Күчүн берсең, Сарала
Күлүгүңдү минейин,
Күчтүүсүнгөн калчага
Күрпүлдөшүп кирейин.

Берен Манас көкжалга
«Бербеймин» деп айта албай,
Берендин көөнүн кайтарбай,
Айтканына көнгөнү,
Ай тийгендей Сарала
Айкөлүңө бергени.

Бакай, Кошой сабылып,
Моюнга курун салынып,
«Манасты колдой көргүн» деп, 
Кудуретке жалынып,
Батасын берди баарысы,
Жашы менен карысы.

Алоокенин Коңурбай
Алтындан чылбыр булкунтуп,
Алгараны жулкунтуп,
Атынын оозун буруптур,
Жекеге чыгып туруптур.

Ошондо Манас муну ойлойт:
«Кытайдын каны бул эле,
Кыргыздын каны мен элем.
Кезегин мунун бербесем,
Кекеткендей болоормун?»
– Кезегиң ал, кытай! – деп,
Кашатка турду кан Манас.
Качырып сайды Коңурбай,
Сырттан көкжал кабылан
Өлөмүн деп кенебейт.
Коңурбайдын сырнайза
Кыйрап сынып кеткенин
Бучкагына теңебейт.
– Кезегиң алгын, бурут! – деп,
Керилип турду Коңурбай:
Эрлердин жөнү ушундай!

Алмак-салмак сайышып,
Айкырып найза сундурду.
Коңурбай, Манас ошондо
Алтымыш найза сындырды.

Алоокенин Коңурбай
Найза сунуп бакырып,
«Мөндүлөп!» ураан чакырып,
Манаска эми жеткени,
Жеткен жерде сырнайза,
Жетип муштап өткөнү.

Эми кулап кетээрде,
Жерге Манас жетээрде,
Ачып көздү жумгуча
Арстан Манас оңолуп,
Опол тоодой күркүрөп,
Коңурбайга жеткени.
Калың кытай каканга
Буйтап качып кеткенче,
Карааны тоодой калчаны
Каарданган эр Манас
Катуу муштап өткөнү.
Алгаранын үстүнөн
Алоокенин Коңурбай
Күлтүйүп кулап кеткени.
Жеткилең Манас көйкашка
Жебеден мурун жеткени.
Коңурбайдын Алгара
Жетип кармап чылбырдан
Олжо кылып кеткени.

Алоокенин Коңурбай
Тизеси жерге бүгүлүп:
– Алгара берип кеткин?! – деп,
Манастын турду алдында
Келин болуп жүгүнүп.
Коңурбай минтип турганда:
– Айкөл Манас, соогат! – деп,
Ары жактан Алманбет
Эки этеги калдактап,
Эми жетип келгенче,
Коңурбайдын Алгара
Соогат кылып кеткенче,
Акыл ойлойт эр Манас:
«Бирөөнүн тону тон болбос,
Бирөөнүн аты ат болбос.
Баатыр эле Коңурбай,
Атын тартып алганда,
Не муратка жетейин?!
Андан көрө бу жерде
Өзүнө берип кетейин».
Жүгүнүп турган калчага
Сын кылды Манас канчага:
– Мына, Коңур, атың! – деп,
Окоро түйгөн чылбырды
Калчаны көздөй ыргытты.

Чыркырап ийди Алманбет,
Көөдөнгө батпай көп санаа:
– Кокуйгүн, канкор, оңбо! – деп,
Көзүнүн жашы он талаа. –
Колго тийген коёнду
Коё берген оңоорбу,
Адам сендей болоорбу?!
Алгараны маа берсең,
Чийбейт белем сызыкты.
Салбайт белем калчага
Канчадан берки кызыкты!
Бул Коңурбай өлбөсө,
Кыямат жүзүн көрбөсө,
Кыргыздын иши оңолбойт,
Сенин да ишиң оң болбойт!..