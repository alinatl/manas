БААТЫРДЫН ТӨРӨЛГӨНҮ

Түлөөдөн кийин билинбей
Эки жыл өтүп кетиптир.
Чыйырды кош бой болгону
Тамам үч ай жетиптир.
Байбиченин көңүлү
Жесем деп жолборс жүрөгүн,
Мындан башка самабайт,
Башка тамак жарабайт.
Жетпей жолборс жүрөгү,
Жин тийгенсип байбиче
Жеригинен жүдөдү.

Жылкычы кабар бергени:
«Каңгайдын Кара мергени
Жолборс атты» дегени.
Чыйырды аны укканда,
Кара кулак чоң жамбы
Кармай чуркап колуна:
– Жарып жолборс жүрөгүн
Алып кел, – деди, – өзүмө! 
Жылкычы буга таң калды,
Акысына жамбы алды.
Ара конуп ортого, 
Барса, жолборс жатыптыр,
Зыңкыйып муздап катыптыр.
Жолборстон жүрөк алганы,
Жолго кайра салганы.
Жол боюнда да бир бээ
Телден өлүп жатыптыр.
Жылкычылар жыйылып,
Аны союп атыптыр.
Анын да алды жүрөгүн
Экөөн бирдей бермекке,
Байбиченин бул ишин
Байкап сонун көрмөккө.
Жылкычы келип калганы
Эртесинде түш ченде.
Жылмая басып байбиче
Жылкычыга кеп айтат:
– Бадалбай балам, – деп айтат, –
Эки жүрөк эмине?
Жолборстор жолдо жатканбы?
Каңгайдын Кара мергени
Катарлап экөөн атканбы?
Же мал жүрөгүн жолборс деп,
Жей электе шорум катканбы?
– Бири малдын жүрөгү,
Бири жолборс жүрөгү.
Кыласызбы дары? – деп,
Бадалбай сурап калганы.

Челкеңдей басып байбиче
Челекке сууну алганы.
Оозу капкак жез казан
Эки жүрөк салганы.
Чала-була бышырып,
Жанга бербей жалмады.
Байбиченин талгагы 
Магдырап канып калганы.

* * *
Бала бойго бүткөнү 
Тогуз айга жетиптир.
Тогуз ай, тогуз күн болуп,
Толгоосу эми жеткенин
Байбичеси сезиптир.

Акбоздон бээ союлду,
Алтындан бакан коюлду.
Аны кармап байбиче
Айгайын салып чоюлду.
Коңшу аялдар жыйылды.
Козголгон сайын байбиче
«Кокуйун!» айтып ыйынды.
Бала туйлап кеткенде,
Байбиче көзү сүзүлдү.
Белдемчинин бүчүсү
Беш жеринен үзүлдү.
Айгайын баспай байбиче
Түндүктү карай түйүлдү.
Аны сайын байбиче 
Азабын жеп үн салды:
– Менин башымды жутчу балабы, 
Же жарып ичтен алабы?!
Бу жанымды жечү балабы,
Жакыбым жесир калабы?!

Жети күн тартты толгоону,
Жергеси чарчап болгону.
Толгоосу эми толду – деп, –
Туур күнү болду – деп, –
Бердикенин катыны
Беленденип калыптыр.
Акымбектин катыны
Курсагын оңдоп калыптыр.
– Кудай берсе тубар – деп,
Акбалтанын катыны
Куруп калган Жакыптын
Кулагына салыптыр.

«Байбичең тууйт» дегенде,
Бай Жакып ыйлап заңгырап:
– Баласы жоктон жүдөдүм,
Сүйүнчү айткан жандарга  
Өңкөй бышты кара боз
Элүү-кыркты байлайын.
Эркек деп бирөө жүгүрсө,
Жарылып кетээр жүрөгүм.
Айылда туруп нетейин,
Жыгылсам да, талсам да,
Кайрат кылып калсам да,
Элге шылдың болбостон
Ээнге чыгып кетейин.

Ушуну айтып бай Жакып
Кыл аркан керме шайлатты,
Кырк карабоз быштыны
Сүйүнчүгө байлатты:
– Кыз тууса, үйдө калыңар,
Кыймылдаба баарыңар.
Эркек болсо чабыңар,
Талаадан мени табыңар,
Сүйүнчүсүн алыңар.

Жакып бай жолго салыптыр,
Жорго боз айгыр үйүрү
Жолунан чыгып калыптыр.
Кара жалдуу кула бээ
Кайкалактап алыптыр.
«Болду акыры-болбоду,
Кула бээм бүгүн тубар – деп, –
Эркек болсо кулуну
Энчилейин балама.
Айманбоз деп ат коём
Жаңы тууган кулунга.
Эгем Таала Кудурет,
Жеткире көр санаама!
Катыным тууса эркекти,
Калың жылкы малымдын
Жоргобоз атын жоёюн,
Мындан кийин айгырын
Камбарбоз деп коёюн».

Жылкынын баары чубуруп,
Жылгага кирип барганы.
Азганактай жабырга,
Аткулактуу шабырга,
Асты барып токтоду,
Аркы-терки оттоду.
Туруп, жатып кула бээ
Тууй турган окшоду.
Артынан барып бай Жакып
Атынан түшө калганы.

Аны таштап салыңар,
Байбичеси Чыйырды
Баянын угуп алыңар.
Толгоосу жети күн болгон,
Толготкон мындай ким болгон?!
Он эки катын бек тартты,
«Оңдойгөр, Кудай!» деп тартты.

Каканак суусу шар этти,
Баланын үнү «бар» этти,
Карынды катуу сүзгөнү,
Эки колун толтура
Кан чеңгелдеп түшкөнү.
Бала жерде туйлады,
Бар-бар этип ыйлады.
«Эркек бекен, кыз бекен,
Мага качан айтат?» – деп,
Байбиче жашын тыйбады.

Көрө салган катынга
Эркектиги билинип,
Чочогу чыкты чороюп,
«Эркек экен» дегенде,
Эстен танып Чыйырды
Жатып калды сороюп.
«Байбичеге нетти? – деп, –
Мартуу басып кетти» деп,
Катындын баары чочуду.

Байбиче башын көтөрүп,
Эсин жыйып жоошуду:
– Антаңдабай, катындар,
Аныктап көрчү, капырлар.
Жерден алгын тез! – деди. – 
Дамбылданын зайыбы,
Киндигин өзүң кес, – деди.

Оромолун колго алып,
Ороюн десе баланы,
Ошо кезде бу бала
Оң колун сууруп алганы.
– Ойбой татай, нетти! – деп, –
Отуздагы жигиттей
Колун сууруп кетти! – деп,
Канымжан айта салганы.
– Сөзүң кандай жаман! – деп,
Кармоого алың келбесе,
Сен качып жогол аман! – деп,
Бакырып жаткан баланы
Бакдөөлөт жерден алганы.
Он бештеги баладай
Көтөргөндө салмагы.
«Берген экен кудайым
Берекелүү баланы!» – 
Көзү каткан Бакдөөлөт
Көтөрүп өөп алганы.
Үч карын майды удаа-удаа
Оозандыра салганы.

Астына алып Чыйырды
Оң эмчегин салганы.
Абалкысы сүт чыкты,
Экинчиси суу чыкты,
Үчүнчүсү кан чыкты.
Чыдай албай ошондо
Байбичеден жан чыкты.

Эми аны таштап салыңар,
Жакыптан кабар алыңар.
Айылдагы адамдар
Арбып-дардып ат минип,
Адырга чапты анталап,
Бөксөгө чапты бөлүнүп,
Талаага чапты дабырап,
«Бай Жакып кайда кетти?» деп,
Баары жүрөт жабырап.
Кедеңдей басып Сулайка
Үйүнө башын салыптыр
Үтүрөйүп Акбалта
Үйдө отуруп алыптыр.
Көрө сала Сулайка:
– Көтөк! – деп чочуп калыптыр.- 
Абышкам, дүнүйөдөн тойдуңбу?
Сүйүнчүгө бай Жакып
Кырк карабоз байлаган.
Кырк жылкыдан бирди албай
Кандайча шоруң кайнаган!

Акырайып Акбалта
Катынын карап калганы:
– Ай, кара баскан Сулайка,
Карасаңчы кудайды!
Тоюнбаган топор бар,
Куудуңкөй жүргөн куулар бар,
Мал көрбөгөн жакыр бар,
Айылда жүргөн айбан бар,
Короолош жүргөн коңшу бар,
Коёбу мага ушулар?! 
Барбадым да албадым,
Азыр атка минерге
Келбейт менин дарманым.
Канча күндөн бержакка
Каралашып жүрөсүң,
Кана сенин алганың?
– Мына менин олжом! – деп,
Эки элечек, бир чепкен
Сулайка таштап салганы.

Бармак болду Акбалта
«Барбаймын» деп айта албай.
Байлануу турган Көкчолок,
Басыгы ылдам шайтандай.
Акбалта чал бокчоюп,
Аттанып чыкты чокчоюп.

Айылга жакын көмүскө
Азганактай жабырда,
Аткулактуу шабырда,
Кара жалдуу кула бээ
Бир аксур кулун туудуруп,
Шыйрагын оңдоп шыпырып,
Тумшугун сыгып, телчитип,
Энесине ээрчитип,
Отурган экен бай Жакып.
Акбалта көрүп акырды,
«Сүйүнчү!» деп бакырды:
– Айтканымды туюнчу,
Арстаным Жакып, сүйүнчү!
Карыганда байбиче
Кабылан тапты, сүйүнчү!

Аны укканда бай Жакып
Акылдан танып оңолду:
– Сүйүнчүңө, Акбалта, 
Мына, алтынды алчы бир калта.
Камбарбоздун үйрүнөн
Каалап туруп тогузду ал!
Эми айталаада нетели,
Аттанып үйгө жетели.
Байбичеге жүрөлү,
Баласын барып көрөлү! – 
Деп ошондо экөө тең
Айылды көздөй жөнөдү,

Жакут ичик жамынып,
Жаккан оттой камыгып,
Баласын алып болукшуп,
Отурган экен үйүндө
Байбичеси толукшуп.
– Бала деген шубу?! – деп,
Баланы Жакып алганы
Бакырып ыйлап калганы.
Кубанды Жакып ыйлады,
Кучакта бала туйлады.

Байкайын деп баланы
Бай Жакып көзүн салганы:
«Маңдайы жазы, башы кууш,
Бар боюнда турат тууш.
Кочкор тумшук, кош кирпик,
Көркү калча, көзү тик,
Жалаяк ооз, жар кабак
Эр мүнөзү көрүнөт.
Алакан жазык, колу ачык,
Аттанып чыкса, жолу ачык,
Алп мүнөзү көрүнөт.
Кең көкүрөк, жайык төш
Аркасы кең, бели түз,
Айбаты катуу, заары күч
Пил мүчөсү көрүнөт.
Жолборс моюн, жоон билек,
Жооруну калың, таш жүрөк,
Жылма кабак, жылдыз көз,
Бөрү кулак, жолборс төш
Бөлөкчө түрү бар экен. – 
Кут кылган болсо Кудайым,
Кудайдан жашын сурайын,
Кеткенден алаар кегимди,
Өткөндөн алаар өчүмдү.
Кудайым өзү берди!» деп,
Баланы өптү бетинен.

Сөз айтты Жакып сүйүнө: 
Той берем быйыл жайында
Үчаралдын оюнда.
Кабарымды уккандар
Калбасын – деди, – үйүнө.
Туурасы Эртыш суу болсун,
Аягы Орол тоо болсун.
Бир чети Тибет чөл болсун,
Күн чыгыш жагы Кытайдын
Камбылдын мунар бел болсун.
Чакыраарым тоюма
Ошондон берки эл болсун.

Жакып бай туун аштады,
Жайында тойду баштады.
Жети жүз очок ойдурду,
Жетимиш үйлүү кыргызын
Эт бышыртып койдурду.

Калмактан канча кол келди,
Казак, кыргыз мол келди.
Калмакка казан астырды,
Жер очоктун баарысын
Жергенттикке каздырды.

Көргөн дагы арманда,
Көрбөгөн да арманда.
Топтолду кыргыз бөлүнүп, 
Той аяктап калганда,
Баланы Жакып алыптыр,
Этегине салыптыр:
– Ат коюңар, – деп айтып,
Кыргыздарга барыптыр.

Отурган эрлер дегдеди,
Оозуна бир ат келбеди.
Ат коё албай алдырап,
Акылмандын баарысы
Карап турду жалдырап.

Жеке мерсент балага
Ат коё албай көпчүлүк
Камалып турган чагында,
Асасы колдо шалдырап,
Пайда болду думана
Отурган элдин жанына:
– Берсеңер эгер уруксаат,
Мен коёюн атын – деп,
Думана айтты бу кепти.
– Ат коюңуз, макул, – деп,
Адамдын баары чуу эти.
– Пайгамбардын сүрөтү – 
Баш жагына «мем» келсин.
Олуянын сүрөтү – 
Ортосуна «нун» келсин.
Арыстандын боруму – 
Аягына «сен» келсин.
Ал үчөөнү кошкондо,
Аты болсун «Манас»! – деп, –
Алда Таала сактасын,
Алас, алас, алас – деп, –
Ар балаадан калас! – деп,
Бата кылды думана.
Алакан жайып дүркүрөп,
Ат коюлду «Манас» деп.
Көздөн кайым жок болду
Эми эле турган думана.

Жакыптын тою тарады,
Жалпыга кетип кабары.
Токтотуп калып кыргызды
Акбалта мындай кеп айтты:
– Паана берип жараткан,
Элди табат экенбиз!
Киндик кесип, кир жууган
Жерди табат экенбиз!
Билсең кадыр түн келди,
Ойлоп көрсөң, Жакыбым,
Жакшылык тиер күн келди.
Көз көргус жерде душман бар,
Уламадан кеп уктум,
Алыста жаткан Эсенкан,
Бул кыргыздын журтунан
Бала издетет деп уктум.
«Кыргыздан Манас чыгат – деп, –
Ошол Манас туулса,
Бээжинге бүлүк салат» деп,
Канына айтып далайды
Билген экен көзүачык
Казыналык аяры.
Манасты издеп Эсенкан
Калайманды салат дейт.
Тутанып өлгөн кызталак
Туш-тушка кабар кылат дейт.
Асты, кыргыз баласы,
Айта көрбө «Манас» деп.
Кыргыздын баары чогулуп,
Кызыр чалган баланы
«Чоң Жинди» атка койолу.
Жашы он экиге келгенде,
Билбегенин билгизип,
Эл күткөн жолго салалы.
Кайнаган калың душмандан,
Кагышса, кекти алалы.
Он төрткө жашы келгенде,
Кармашта жүрүп катыгат,
Карап тургун ошондо,
«Кабылан Манас» атыгат!

Балтанын сөзү бап болду,
Баарынын оозу жап болду.
Манастын атын бурмалап,
«Чоң Жинди» деген ат койду.