КОҢУРБАЙДЫН  КОРДУГУ

Олуядай Бакайдын
Айтып турган сөзү бул:
– Баары журтум, угуп тур!
Кан Көкөтөй ашыдыр,
Калың чырдын башыдыр.
Ат айдалды алты күн,
Күлүктөр келээр күн бүгүн.
Түтөп жаткан кытайдын 
Ичи толо кеги бар.
Кыргыздардын бууданы
Келатса чыгып алдыга
Кыргын кылып жүрбөсүн,
Кыйрата жыгып кирбесин!
Алманбеттин үстүнө,
Түпкү атасы Чылаба,
Чылаба тонун кийгизсек,
Чыныгы кытай өңдөнтүп,
Билдирбестен жиберсек.
Алдыга озгон тулпарды,
Сырттан Алмаң кабылан,
Кытайча сүйлөп сүрөсөң.
Бул амалды кылбасак,
Алдыга озгон тулпарың
Коңурбайдан өлбөсүн!
Аккулага окшотуп,
Жолой кандын Ачбуудан
Аны сүрөп албагын.
Кан Манастын кырк чоро,
Тулпардан мыктап мингиле,
Байгеге жакын келгенде,
Баарыңар сүрөөн салгыла.
Чыгып келсе Аккула,
Баш байгесин алгыла. – 
Бакайдан угуп мындай кеп,
Атты сүрөп келүүгө
Кыргыз колу чу койду.

Кытайлардын Коң төрө,
Кыжырланды чоң төрө:
– Байгеден такыр кур калып,
Бизди кудай урду го!
Кылым кытай журтуна
Кырдагы кыргыз тең болуп,
Өтүп кетип баратыр.
Жаккан оту кытайдын
Өчүп кетип баратыр.
Кыргыздардан ат келсе,
Астынан каршы чыгыңар,
Атын тосуп жыгыңар!
Ашын бузуп, чыр кылып,
Ушу баштан урушуп,
Убатпасак болбос дейм!
Тиккен туусун түбүнөн
Кулатпасак болбос дейм!
Улук коюп кытайдан,
Суратпасак болбос дейм!
Ашына азап кылалык,
Чоңойтпой журтун кыралык,
Жогорулаган чантууну
Жоготуп улам туралык! –
Деп кекенсе Коңурбай,
Күлүктөн атын минишип,
Күрөөкү тонун кийишип,
Бармакка кытай тийишип,
Чарын ылдый чуркурап,
Чаң асманга буркурап,
Каңгайдын колу чу койду
Чабуул койгон эмедей.

Сараланы Алакең
Абайы менен жабуулап,
Кытайча таажы кийиптир,
Ал таажынын үстүндө
Шуру отогот, маржан таш
Төбөсүндө жаркылдап.
Калың кытай каканчын
Алманбетти тааныбай
«Кайсы биздин кан бул?» деп,
Бүшүркөнөт элеңдеп.
Алакең кетип баратат,
Жойкумасын белендеп,
Ээр белдей белестен
Сарала оозун бурду эле.
Сандыргалуу кайран эр
Дүрбү салып турду эле.
Мунарыктап бурчтанган,
Булуңгур болуп учтанган
Тунарган чөлдүн четинде,
Бузулган кумдун бетинде
Оргуп-оргуп чаң чыгат.
Оргуган чаңды караса,
Аккуланын чаңы экен,
Куюндай учкан чагы экен.
Башын жерге салыптыр,
Баатырыңдын Аккула 
Башкача арыш алыптыр.

Эр Жолойдун Ачбуудан
Куландай кулак жапырып,
Куюндай жерди сапырып,
Учуп келет дыркырап,
Баскан ташы быркырап.
Аккула соңу ал экен,
Артыкча тулпар мал экен.
Аккула менен Ачбуудан
Коёндон окшош мал экен.

Кара кытай, манжууга
Эми илинип калаарда,
Кан Коңурбай келээрде,
Аккуланы көрөөрдө,
Калайманды кылаарда,
Ыргыта тээп салаарда,
Кабылан Алмаң кайран шер
Кытайынча кыжылдап,
Ачбуудан сүрөп алгансып,
«Какандап!» ураан чакырып,
Кабыландын Аккула
Артылта сүрөп алыптыр.

Калың кытай баарысы
Алакеңди көргөндө,
«Атактуу кытай ханы» деп,
Кошо сүрөп калыптыр.

Кыраан Алмаң кабылан
Бөксөгө атты салды эми.
«Мөндү-мөндү-мөндү» деп,
Манжууча сүрөп калды эми.
«Жагы-жагы-жагы» деп,
Калмакча сүрөөн салды эми.
Жайнап жаткан көп калмак
Жабыла сүрөп алды эми.

Берен Алмаң көкжалдын
Берендиги билинди.
Ары бара түшкөндө
Кыргыз журтка илинди.

Кыраан эрдин кырк чоро
Кыйкырып сүрөп алды эми.
Жаныбарың Аккула
Байгеден чыгып барды эми.

Катынын кара баскандай
Каарданды Коңурбай:
– Журт жыйылган көп байге
Албайт деген эмине?!
Кызыталак бурутка
Адам көргүс кыргынды
Салбайт деген эмине?!

Көкөтөйдүн сан байге 
Калмак, кытай, манжуу журт,
Жүргөндө кыргыз ат сүрөп,
Каптап талап алды эми.
Байгесине ээ болбой
Кыргыздар куру калды эми.
Кытайдын каны Коңурбай,
Калмактардын кан Жолой,
Солоондордун Ылама,
Кыжылдаган кытайдын
Бул зордугун сураба!
Топурак учуп, тоз күйүп,
Толгон кытай эл каптап,
Келаткандай сел каптап,
Каканчылуу бел экен,
Көкөтөйдүн ашына
Келимиш болуп бул кытай
Кагыша турган кези экен.
Жолой чыкты зордуктап,
Коңурбай чыкты ошондо
Кыргыздарды кордуктап.
Жылкыдан күлүк тандаптыр,
Жылдырып бөлүп айдаптыр.
Аралап буудан тандаптыр,
Айкырып кууп айдаптыр.
Бет алдына келгендин
Колу-бутун байлаптыр.
Каяшаяк бергендин
Кылычтап башын алыптыр.
Кыйырында жүргөн кыргызды
Кыргын кылып салыптыр.
Кереге жатат кыйраган,
Кемеге жатат түтөгөн.
Келген эл ашын тебелеп,
Кейишти көрчү күчөгөн.
Кан Коңурбай, Нескара,
Кара кытай, көп манжуу
Кең Каркыра бетинен
Керилтип жылкы тийиптир.
Текестин суусун кечирип,
Жылдызды карай кетиптир.
Көп жылкы кумдай куюлуп,
Токтоор эмес буюгуп.
Уюган чаңга көмүлүп,
Куюндап бара жатыптыр.
Жер көчкөңдөй дүңгүрөп,
Не болгонун ким билет!
Чуудан кулак чуулдайт,
Кара бороон дуулдайт.
Карагайдан кол калың,
Кыйкырсаң жанга угулбайт.

Көкөтөйдүн ашында
Көмөлөнгөн үйдү айтпа!
Токтоо бербей шамаалга
Томолонгон үйдү айтпа!
Кыз-катынды олжолоп,
Кызыл алтын дорболоп,
Кайнап калмак өтүптүр,
Калабалап кетиптир.

Кабылан Манас баатырдын
Каары катуу кайнаптыр.
Каалгадай кашка тиш
Бөлө-бөлө чайнаптыр:
– Кечээ кең Таластын оюнда,
Жылгындуунун боюнда
Алдымда турса Алакем,
Алдырбайм жоого дечү элем!
Жанымда жүрсө эр Чубак,
Жардыртпайм жоого дечү элем!
Кызыкты көрдүк бул ашта
Барсыңбы аман, кырк кашка?!
Таалайга жазган жазууну
Көрүшө турган күн окшойт.
Ажал жетип, күн бүтсө,
О, журтум, өлүшө турган күн окшойт!
Каптаса кытай, калмакка
Дардайып туруп нетели!
Кол куушуруп, бел бүгүп,
Не мураска жетели!
Зордукчу кара кытайды
Каңгайга дейре сүрөлү.
Кара кытай, манжууну
Каканга айдап кирели.
Басынып берсек болобу,
Башчысын кармап соёлу.
Кызыккан экен кыргызга,
Кыргын кылып коёлу.
Туулмак бар, өлмөк бар!
Алда Таала Теңирден
Не жазганды көрмөк бар!
Тагдырда болсо, ким көрбөйт,
Ажал жетсе, ким өлбөйт!
Беталышып күрөшүп,
Талкалашып калбасак,
Кытай, калмак кутуруп,
Кыргызды көздөй жутунуп,
Кайра келип калат ко.
Кыйынсынган кызталак
Кырга чыгып алат ко!
Көк найзасын көтөрүп,
Бара турган эр кайда?!
Каңгайга намыс кетирбей
Ала турган эр кайда?!
Абаке Бакай, жол башта,
Атпай кыргыз эл кайда?!
Аш үстүндө бизди эми
Коңурбай чаап алабы?!
Козголбой кыргыз бүткөнү
Коңулда жатып калабы?!

Арстаның мындай дегенде,
Тоо козголдү күңгүрөп,
Толкуп батпай Кегенге
Кол аттанды дүңгүрөп.

Ошондо Бакай кеп айтат:
– Ойлонгун, Манас, – деп айтат. –
Айдалган малдын дартынан
Коңурдун кууба артынан.
Кытайга кирип барганда,
Ажырап калып жүрбөйлү
Азаптуу кыргыз калкыңан.
Тил алсаң, артка баралык,
Ар жерде жатат алты кан,
Аларга кабар салалык.
«Калды – деп, – бизден айбыгып»,
Кытайга барып, кол курап,
Коңурбай келет кайрылып.
Жиберсек кабар суранып,
Алты кан келсе куралып,
Айгайлаган чуу менен
Алдынан тосуп чыгалык.
Биримдик болсо арабыз
Бүлгүндү чогуу салабыз,
Эл-жерди коргоп калабыз.
Антпесек Коңур ылгайбы,
Алты элди бирден кырбайбы!
Артынан азыр кубалап,
Акылсыз ишти кылбайлы.

Дегенде Бакай карысы,
Акылга көндү баарысы.
Көп элге кеткен кабары
Көкөтөй ашы тарады.

* * * 
Кыргыздан мөрөй алалбай,
Кыжылдаган кытайдын
Кыйын болуп абалы,
Кан Коңурбай баатырдын
Карыш түшүп кабагы,
Нескара менен Жолойго
Каарданып кеп салды:
– Ушул тойдо Манастан
Өмүрү кетпес кек калды.
Азыр биз элге баралы,
Эсенканды баш кылып,
Туштушка кабар салалы,
Колду курап алалы.
Кызыталак бурутту
Кырып-жоюп, чабалы.
Кайрылып барып буруттун
Тукумун курут кылалы.
Камынтпай барып басалы,
Кандарын суудай чачалы.
Жушмактан күлүн сапырып,
Катуудан калсын казаны.

Коңурбай айткан сунушту
Жактырып экөө угушту.
Кынынан сууруп кылычты,
Кытайча ырым кылышты.
Арамга толуп кектери,
Айтылып бүтпөй кептери
Кыйышпас үч эр ошентип
Кытайды көздөй кеткени.

* * * 
Алтымыш урук кытайдын
Алда неме сөзү бар,
Кабарын угуп алыңар.
Баатыр башы Коң төрө,
Башкасынан чоң төрө,
Эң улугу Эсенкан,
Эсенканга барыптыр.
Эчен түмөн, эчен сан
Атпай кытай журтуну
Аскерге жыйып алыптыр.
Аскеринде нелер жок:
Көтөргөнү саадак ок, 
Ачууланып тартканда,
Он күндүк жерге учкан ок.
Күчү толук балбандан,
Үйдөй күрсү саптаган,
Касташканын жуткан бар.
Эң эле чабал дегени
Казандай күрсү туткан бар.
Ободогу булуттай
Оодарылып айланган,
Оно бою мунардай
Он кулач кылыч байланган
Дөөнүн баары мында бар.
Ат мингенди билбеген
Жөөнүн баары мында бар.
Мыктылыктан келген бар,
Мылтыкка адис мерген бар.
Кытайлардан Коңурбай,
Кырмыз шаанын Мурадыл,
Кызыл чоктуу Нескара,
Калмактардын Ушаңы,
Кара жалдуу Бороончу,
Каңгайлардын Ороңгу,
Карыясы Алооке,
Доңуз мүнөз эр Жолой,
Токшукердин Бозкертик –
Улуктун баары жыйылып,
Лаалатка сыйынып,
Акылдашып калыптыр:
– Канетебиз, калкым? – деп, –
Кан Эсенкан айткан кеп. –
Аскерди арбын жыялык,
Айткан сөзгө көнсөңөр,
Айдап чыгып аскерди
Чантуу жакка жылалык.
Капыстан басып Манасын,
Калкын түгөл каралык!..