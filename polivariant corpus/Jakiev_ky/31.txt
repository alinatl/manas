КАНДАРДЫН КАСТЫГЫ

Көкөтөйдүн ашы болуп,
Көкжал Манас жакшы болуп,
Кары Кошой башы болуп,
Калк жыйылган кашы болуп,
Таяк жегени таяк жеп,
Тил укканы тил угуп,
Тил укса да тим угуп,
Кээси ыйлап, кээси жыргап,
Кырк уруу кыргыз журтуна
Көкөтөйдүн ашынын
Тополоңу жаман болду,
Аш эмей азап болду.

Балыктынын башына,
Аңырдын Кара-Сазына,
Сары-Колдун оюна
Алты кан келип чогулду
Эр Төштүктүн тоюна.
Кыйындар кыйла олтуруп,
Кызык оюн болтуруп,
Кыжаалат кепти салышты:
– Каркыранын башы деп,
Кан Көкөтөй ашы деп,
Барып көрдүк мазакты,
Манас менен Кошойдон 
Тартып келдик азапты.
 «Манас, Манас» деп койсо,
Барайганы күйдүрдү!
Сууга салган чаначтай
Дардайганы күйдүрдү!
Азган-тозгон кедейди
Зор кылганын көрдүңбү!
Каңгайдан келген чорону
Кан кылганы күйдүрдү!
Качып жүргөн бузукту
Тең кылганы күйдүрдү!
Алманбет, Чубак, Сыргакты
Эркелетип, эсиртип,
Шер кылганын көрдүңбү!
Бул Манасты чаппасак,
Эсебин мыктап таппасак,
Бузукту Манас салат ко,
Калайыктын баарысын
Жеке бийлеп алат ко!
Тең атанын уулубуз,
Теңиримдин кулубуз.
Таягын жеп, тил угуп,
Тарап кетип, тим болсок,
Теги болбос мунубуз.
Биртуугансың баарыңар,
Эштек уулу Жамгырчы,
Музбурчак турат карыңар,
Элемандын Төштүгү,
Казактан Көкчө каның бар.
Анжыйандык Санжыбек
Аксакалды эл билет.
Бирибизди сүйлөтпөй,
Бирибизге бийлетпей
Канкор тууган кан Манас
Баарын бийлеп алды го!
Теңтайлашып Манаска
Сүйлөгөнү келатса,
Эрме Таздын Үрбүсүн
Камчы менен кан Манас
Как төбөгө салды го!
Эл көзүнө Үрбүнүн
Эми абийири калдыбы?
Ойлонгула, алты кан,
Же бизде намыс калдыбы?
Камалып корко бергидей,
Ал бадырек канкордун
Айылы бизден арбынбы,
Адамы бизден баатырбы?!
Өбөгү бийик өрдөбү,
Өзү бизден өйдөбү?!
Өткүр Манас канкордун
Өнөрү болсо көрөлү!
Актан келген ажалга,
Арга барбы, көнөлү.
Адегенде элчиден
Чакырып кагаз берели.
Келип калса, кошуунун
Миңге бирден бөлөлү.
Бирине бирин көргөзбөй
Бириндетип жөнөйлү.
Бегин бейпай кылалык,
Бектерин тамам кыралык.
Көрсөтөлү кордукту,
Уктаса кирсин түшүнө.
Ушинетип канкорду
Келтирели үшүнө!
Ойгонсо келсин оюна,
Андан кийин бу Манас
«Челишээр кыргыз бар тура,
Чеберлейин эми» деп,
Ченеп иш кылсын боюна.
Кырк жигитин кыйратып,
Кыз-келинин ыйлатып,
Боздогу малын жыйнатып,
Оболу Манастын өзүн чабалы.
Ошондон кайтып келген соң,
Катагандын Кошойдой,
Оогандын каны Акундай
Чалдардын эбин табалы!
Ушу сөздөн жанганды,
Убададан танганды
Төбөсү ачык көр урсун,
Төшү түктүү жер урсун!
Асманы бийик көк урсун!

Бул сөздү айтып буркурап,
Паашалардын баарысы
Батасын кылды чуркурап.
Манаска элчи салмакка,
Байкап ишин алмакка,
Бүтүмдөрүн ыйгарды.
Алты кандан алты элчи
Атайы тандап чыгарды.