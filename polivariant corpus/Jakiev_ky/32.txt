ЭЛЧИЛЕРДИН МАНАСКА БАРГАНЫ

Капкасы алтын коргондо,
Каныкейдин ордодо,
Оң жагында баатырдын
Отуз эки каны бар,
Сол жагында олтурган
Кырк баатырдын саны бар,
Астында алтын тагы бар,
Башында дөөлөт багы бар.
Албарс кылыч байланып,
Ордонун чебин сыртынан
Айландыра кайтарган
Алты миң аскер дагы бар.
Коргону коло тоо экен,
Арыгы темир ноо экен.

Мунун баарын көргөндө,
Кандардан келген элчилер
Не кыларын биле албай,
Эр Манастын үстүнө
Эбин таап кире албай
Санаалары бузулуп,
Тер боюнан сызылып,
Эстээр кеби жок болду,
Эт бышымдай токтолду.

Дарбазанын башчысы
Казактардан Жоорунчу
Карап көрүп алтоонун
Элчи экенин билгени.
Экчеңдей басып бүгүлүп,
Эр Манаска киргени:
– Эшиктен көрдүм алты адам,
Тааный албай болдум таң.
Алыстан келген элчи окшойт,
Аттары жадоо, ченчи окшойт.

Айтканда, баатыр билди эми,
Кыл муруту солк этип,
Кырааның Манас күлдү эми:
– Андай болсо, Жоорунчум,
Кербендерден кеп уктум,
Келгендерден мен уктум,
Кеңеш кылып алты кан
Мага каршы чогулуп,
Басканы жүрү деп уктум.
Кандардан келген элчидир,
Кастыкка жүргөн ченчидир?
Сырттандыгың билгизгин,
Сыяпат менен киргизгин.

Төрөсү минтип айтканы,
– Макул болот, баатыр, – деп,
Баянын угуп Жоорунчу
Арты менен кайтканы.

Капканын оозу ачылып,
Ар бир аттын жылоого
Экиден желдеп асылып,
Белде кылыч шаркылдап,
Туулга башта жаркылдап,
Он эки жайсаң келгени,
Алек-далек жүгүртүп,
Элчини жандан түңүлтүп,
Арстан эрдин ордого
Алып кирип барганы.

Алиги келген алты элчи
Озунуп салам бергени,
Саламга алик делбеди.
Кыраандардан бир Бакай
Алик алды, токтолду.
Андан бөлөк бу топто
Үн каткан адам жок болду.

Бир маалда Ажыбай
Алдыртан сүйлөп кеп айтат, 
Ачууланып бек айтат:  
– Не келдиңер өзүңөр,
Айтууга барбы сөзүңөр?!.

Элчилердин баарысы
Камоого түшүп калышты,
Кайдан кылсын намысты,
Кампаңдашып байкуштар
Капчыкка колду салышты,
Кандардын берген кагазын
Калдайтып сууруп алышты.

Сыргак баатыр зымпыйып,
Ордунан туруп кымпыйып,
Басып келип калганы,
Элчиден катты алганы,
Баатырынын астына
Барып жасып салганы.

Ойрон болгон султаның
Окуп-окуп билди эми,
Мыйыгынан күлдү эми:
– Тийишкен экен бектерим,
Тилекти кудай бериптир.
Көктөн тилеп жүргөнүм
Көрүнөө жерден келиптир!.. –
Кубангандан кан Манас
Башка бир сөз айтпады.
Элчилерди айдатып,
Бир сарайга каматты.

Алтынчы күн өткөндө,
Жетинчи күн жеткенде,
Элчилерди киргизди
Арстан эрдин үстүнө.

Аягын тике тургузуп,
Алтын жака дейилде
Ар бирөөнө он ондон
Алтымыш сарпай кийгизди.
Арстан Манас ошентип
Айкөлдүгүн билгизди.
Аны менен тим койбой,
Алты бедөө мингизди.
Алты аргымак ат берди,
Колдоруна кат берди:
– Бар, элчилер, кайт, – деди –
Немене көргөн-укканың
Кандарга барып айт, – деди.

Элчилер кайтып келгенде,
Алтындуу селде бир кучак,
Ак сакалдуу Музбурчак
Элчилерден кеп сурайт:
– Не деди Манас? – деп сурайт.

Анда элчилер кеп айтат:
– Ой, улуктар!.. – деп айтат. –
Манасың да курусун,
Адамзаат пендеси
Айтаар эмес жумушун!
Алып барып бир үйгө
Алты күнү камады.
Турса да түркүн тамагы
Камоосунан чыкпадык.
Манасыңдын оозунан
Бир ооз кебин укпадык.
Алты күндө жол берди,
Алтын жака дейилде
Ар элчинин башына
Оңдон сонун тон берди,
Алты бедөө ат берди,
Колубузга кат берди.
Эшикте бедөө аты – деп, –
Мына, бу берген каты – деп,
Элчилери муну айтып,
Эгей-шыгай кандарга
Кагазын сунду булайтып.

Кармап катты бетине,
Окуп молдо караса:
«Мен, канкор Манас, – деп, жазган, –
Билимди билген алты кан,
Акыл айттым, ойлонгун!
Кошуундарың бүт алып,
Ары чети, болжолум,
Кырк күндө мага келесиң!
Кырк күндөн кийин калганың
Талкаланып өлөсүң!»

Катты укканда, алты кан
«Барабыз» деп күүлөнбөй,
Же барбас жагын сүйлөбөй
Кырка олтуруп уңкуюп,
Үндөбөдү дуңкуюп.

Чыдай албай кандарга
Төрө Төштүк күүлөндү:
– Атаңдын гөрү, алты кан,
Айтаарын билбей тантыган!
Урсун кудай баарыңды,
Музбурчак баштап карыңды!
Жайына жатса, тим койбой
Жайдары Манас каныңды.
Оолугуп калса, ал Манас
Оңдурабы баарыңды!
Күн чыгышта бириң бар,
Күн батышта бириң бар,
Күлдө баарың күүлөнүп,
Төгүлгөн жүргөн жиниң бар.
Төрө Манас баатырың
Аккула менен качырса,
Айбатына жол тосуп,
Тура турган кимиң бар?!
Энди Манас иш кылаар,
«Барбаймын» деп, баш тартсаң,
Баарыңды бирден мыш кылаар.. 
Төгүлбөй турган кан болбойт,
Өлбөй турган жан болбойт,
Өлүмдөн качкан жан оңбойт,
Тобокелге салалык, 
Толкуган аскер алалык.
«Келгин» дептир кекетип,
Токтолбостон баралык.
Илгери, кийин калбайлык,
Итчилик кылып салбайлык.

Бу сөзгө макул кандары,
Төштүктүн тою тарады.

Убада сааты толгондо,
Убакты күнү болгондо,
Элемандын эр Төштүк
Кең-Котондун боюнда
Туу көтөрдү, кол жыйды.
Душманга туура чабуучу
Баатырларды мол жыйды.
Билеги жоон балбандан
Жүз миң жоокер кол алды,
Манасты көздөй жол салды.

Артыш басып жол менен,
Асты түмөн кол менен
Астында жүргөн Жамгырчы,
Экинчиси эр Төштүк,
Үчүнчү болгон Үрбүңүз.
Сары Аркадан жол алып,
Саны түмөн кол алып,
Көкчө жүрдү Манаска.
Орчун Кокон, Маргалаң,
Анжыйандын Санжыбек
Жети түмөн кол менен
Ал да жолго салганы.
Опаасыз дүйнө жалганы,
Будайыктын Музбурчак
Элим алыс дегенсип,
Эки жүз миң кол алып,
Бу да чыкты жол алып.

Алды болуп Таласка
Эң мурунку келгени
Эр Жамгырчы зор экен
Жети жүз миң кол менен.
Жамгырчынын аскерин
Абакең Бакай алганы.

Ал аңгычы артынан
Желеги алтын туу менен,
Жер жарылган чуу менен
Эр Төштүктүн аскери
Жайнап чыгып калганы.
Ак найза колдо зыңкыйтып,
Сараласын кындыйтып,
Алманбет баатыр алардын
Астынан тосуп барганы:
– Эр Төштүктүн аскери,
Немең калбай жүргүн! – деп,

Байрак булгап чакырып,
Баштап кетип калганы.

Куюндуу Мерки жол менен,
Айчык алтын туу менен,
Айгалаган чуу менен
Үрбү келип калганы.
Жер жайнаган аскерин
Серек баатыр алганы,
Бөлүп кетип калганы.

Сары-Арканы жайлаган,
Сан казагын айдаган
Өзөнгө сыйбай буркурап,
Өлөңүн айтып чуркурап,
Баатыр Көкчө келгени.
Аңгыча коюу чаң чыкты,
Анжыян элин айдаган
Эр Санжыбек кан чыкты.
Букарай-Шарып ары жагы,
Бузулган Чамбыл бер жагы,
Буудайыктын Музбурчак
Асманга чаңы тозулуп,
Акбалтанын Чубагы,
Кырк чоронун баарысы,
Кыргыл, Бакай карысы,
Ар кимиси аземдеп,
Аскерди бөлүп алганы.
Бөлүнгөн аскер колдорун
Бөлөк-бөлөк кармады.


Эр Көкчөнүн аскерин
Энди Сыргак бөлгөнү.