ЧОҢ КАЗАТ

Ал күнү аскер жатыптыр,
Эртеңки таң атыптыр.
Арстан Манас баатыры
Аккула минип акыры,
Оң жагында жыйырмасы,
Ойротту бузган жыласы.
Сол жагында жыйырмасы,
Жоо бөрүсү жыласы.
Аралап келип аскердин
Ортосуна турганы.
Падышалык көк доол
Тарс дедире урганы.
Бакайды алып кашына
Кабылан Манас падыша
Кышкы кирген буурадай
Астыңкы эрди албайып,
Үстүңкү эрди калбайып,
Карарышы түн болуп,
Бүркөлүшүн карасаң,
Кайра жаар күн болуп,
Бетине чыккан ызгаары
Беш байпактык жүн болуп, 
Өкүмдү төрө өзү айтты,
Өзү айтканда түз айтты:
– Жанагы кандар кайда? – деп, –
Кандарды бери айда! – деп,
Каар төгүп бакырды,
Салды заман акырды.

Бөрк ал десе баш кескен
Желдеттер жетип барганы.
Аттан түшпөй чакырды
Улуксунган кандарды.
Чубуруп кандар келгени,
Сурданып Манас сүйлөдү:
– Капкалуу Бээжин оозунда
Кан Коңурбай калча бар.
Келгендерден кеп уктум,
Бизге каршы кол курап,
Келгени жатат деп уктум.
Эзели душман калчага
Казат кылсак канетет?
Ажалы жеткен доңуздун
Астынан тосуп чыгалык.
Кылычты кындан чыгарып,

Кыргынга келсе, кыралык.
Өз жерди жатка бербестен
Өлүмгө каршы туралык!
Аргабыз кетсе, не чара,
Ажалга моюн суналык.
Коркпой уруш Бээжинге 
Салган журтум, барсыңбы?!
Өмүрү өтүп урушта,
Көнгөн журтум, барсыңбы?!

Эси чыгып кандары
Элеийшип калганы:
– Кайра чыкпас капаска
Өзүбүз түшүп калдык, ээ!
Байкуш жанды кыйдык, ээ!
Баланы жетим кылдык, ээ!
Катынды жесир кылдык, ээ!
Калкка кесир кылдык, ээ!
Манасты олжо кылмакты
Макул көрүп жыйылдык.
Жыйылбай жылас болсокчу,
Үйдү көрөй кырылдык!

– Арам өлгөн кандар, ай!
Алаптаган заңгар, ай! –
– Аттиңе, дүйнө азаптуу,
Арам өлгөн экенбиз! –
Ушинтип элди кудай урду эми.

Калк бузулуп турганда,
Кабылан Манас баатырың
Аккула минип болкоюп,
Накери бутта чойкоюп,
Кылыч белде кыңгырап,
Айбалта жанда шыңгырап,
Сырнайза колдо зыңгырап,
Аккелте жондо жаркылдап,
Асабасы жалпылдап,
Айбаты катуу, заары күч,
Качырганы жолборстой,
Кайсаганы албарстай
Ажыдаардын түрү бар,
Жүрөгүндө түгү бар,
Адам уулу бас келбес
Ач арстан үнү бар.
Алтын менен күмүштүн
Ширөөсүнөн бүткөндөй,
Асман менен жериңдин
Тирөөсүнөн бүткөндөй.
Айың менен Күнүңдүн
Бир өзүнөн бүткөндөй.
Алды калың кара жер
Жерлигинен түткөндөй.
Аралап колго киргенде,
Эми турган эл айтат,
Эл айтканда нени айтат:
– Ушу Манас турганда,
Жалтансак кудай урбайбы!
Арстан Манас баатырдын
Аркасынан жүрөлү,
Атышкан жоосун сүрөлү!
Күчтүүсүн күүлөп бөлөлү,
Күнүбүз бүтсө өлөлү!

«Барбайбыз» деп айта албай,
Баатырдын сөзүн кайтарбай:
– Кайда барсаң, турдук! – деп, 
Кандар айгай салганы.

Каарданган канкоруң
Кайра ырайга жанганы:
– Андай болсо келгин – деп, –
Келе мөөрүң, бергин! – деп,
Катчыга катын жаздырды.
Жыйып алып кандардын
Жыгалуу мөөрүн бастырды.

Ошондо Манас кеп айтат:
– Оо, кандарым! – деп айтат. –
Мындан кийин айнышты
Кой, кандарым! – деп айтат. –
Айнып, кайткан ким болсо,
Аркасынан жөнөөрмүн,
Атышып жатып өлөөрмүн!..
– Айныбайбыз, баатыр, – деп,
Кандар моюн сунду эми.

Анда Манас кеп айтат,
Алты канга бек айтат:
– Аксакал Бакай абамды,
Калк агасы бабаңды
Аскерлерге колбашчы
Кан көтөрсөк канетет?
Калайыкка маалимдеп,
Дал көтөрсөк канетет?

Колдун баары кубанып,
Коркоктун көбү кубарып:
– Маакул айтты төрөбүз,
Касиеттүү Бакайды
Канга ылайык көрөбүз!

Бул сөздү айтып көпчүлүк
Айгайды бийик салганы.
Бээжинге барчу бүт колду
Кан Бакай бийлеп калганы.

Ошондо Манас кеп айтат:
– Алтайдан бери которуп,
Жыйдым жылкы-барымды.
Ушу турган калың кол,
Алгын, бердим малымды,
Аябадым барымды!

Ал сөздү уккан көпчүлүк:
– Учуң узар, Манас! – деп,
Атка мине салышып,
Эр башына бир жылкы
Чукул коштоп алышып,
Кош башына бир байтал
Кармап келип союшуп,
Кошуундун баары тоюшуп,
Ал күнү аскер жатканы.
Эртеңки таң атканы,
Супа садык салганда,
Таң саргарып калганда,
Найзанын учу жылтылдап,
Аскердин башы кылкылдап,
Жер союлуп былкылдап,
Туулар тууга урунуп,
Чаң обого бурулуп,
Арстан Манас баатырың
Бастырып жолго салыптыр.
Астыңкы ээрди албайып,
Үстүңкү ээрди калбайып,
Оозунан чыккан сөзү жок, 
Каарын салып бүркөлүп,
Ачууланып калыптыр.

Муну көргөн кырк баатыр
«Не болду?» деп айта албай,
Кырк баатырдын баарысы
Күбүрөшүп калышты.
Ачуусу келген Манаска
Артынан келип Алманбет
Бастырып калды жанаша:
– Султаным, уксаң дартымды,
Атемир кызы Каныкей
Ордосуна барсак бейм,
Оң батасын алсак бейм?..

Айтканын угуп, эр Манас
Арсаңдап күлүп калганы.
«Катын жандуу канкор» деп,
Катарында кырк баатыр 
Күбүрөшүп калганы.
Каныкей үйүн бет алып,
Айкөлүң жолду баштады.

Каныкейдин кырк келин
Астын тосуп алыптыр.
Баштап басып Каныкей
Баатырга беттеп калыптыр.

Кырк баатырдын баарысы,
Кыргыл баштап карысы,
Кыргын тийген эмедей,
Кыйрап түшүп калганы.
Арасында албайып,
Аттан ооп калдайып,
Баатыр түшүп калганы.
Ак тамагын булайтып,
Каныкей атын алганы:
– Сапарга чыксаң, жол болсун,
Жараткан эгем колдосун!

Элден мурун ат байлап,
Эшик ачты баатырга.
Андан кийин кырк баатыр
Улуулаша киришти.
Ошо кирген кырк баатыр,
Албан тирдүү сонун аш
Адам татса болгон мас – 
Кымызга бою кызышып,
Сөөк тери ысышып,
Дууга кирип алганы.

Ал аңгыча Каныкей 
Нуска сөзүн баштады:
– Басташып душман жеңбеген,
Барса келбес жер деген,
Уругу кытай улуу журт
Көптүгүн көрсөң кара курт.
Кылым кытай эл деген,
Кыяматка жеткенче
Кылайып душман жеңбеген
Кыйын жоого бет алып,
Кыраандар, чыктың аттанып.
Алыска болду сапарың,
Ажалдан болоор капарың.
Кара жан үчүн кийээрге,
Кажыбай жоого тийээрге,
Жогу болсо табайын.
Жолдошуң сайын бир-бирден
Сарпайы кийим жабайын.

Кырк чорого кырк бедөө
Кыйладан бери бактырып,
Соорусуна баарынын
Жолборс үртүк жаптыртып,
Дилде жүгөн каттырап,
Куранды ээр токутуп,
Кундуз көрпө тарттырып,
Кас буудандын баарына
Бирден соот бөктөрүп,
Өзүнүн атын боштотуп,
Жолдошуна коштотуп,
Койгон экен баарысын
Коёндой кылып окшотуп.
Кылганын көрүп алышты,
Ыраазы болуп, бой балкып,
Кырк баатыр айран калышты.
Андан кийин Каныкей
Чоролорго муну айтты,
Туура суйлөп муңайтты:
-Жайкы чилде кырк күндүр,
Кышкы чилде кырк күндүр,
Эки кыркың сексендир,
Көнбөгөн адам жексендир.
Бээжин ысык жер деген,
Ысыгы маза бербеген.
Сайса найза тешпеген,
Чапса кылыч кеспеген
Кырк чорого кырк калпак,
Ысылуу күндө кийип бак.
Кыш кийээрге тумагын,
Туулганын сыртынан
Тумчуланып кийсин деп,
Ичин суусар ичтеттим,
Тышын буулум тыштаттым,
«Ак калпак кыргыз калкмын» деп,
Атагынды өчүрбөй
Чөмөрө басып кийээрсиң,
Жеңеңердин белегин
Намысым деп билээрсиң,-
Каныкей көзүн жаштады,
Кайгылуу сөзүн баштады.-
Уга көр, Алман, сөзүмдү,
Арстандардын баарысы
Алыска сапар жөнөлдү,
Ар кими ойлойт өлөөрдү.
Аттанган жандар аманат,
Алда билет силерди
Аман кайтып көрөөрдү.
Таянаар жалгыз төрөмдү,
Жаман жолго жөнөлдү,
Жанын тирүү көрөмбү?!
Айрылып калып айкөлдөн
Армандуу бойдон өлөмбү?!
Каптаган калың жоо болсо,
Кабылан төрөң толгонсо,
Кашында киши жок болсо,
Камоодо төрөң токтолсо,
Жалгыздык жайын билесиң,
Кайрылышаар сиз деймин.
Камалап кытай кыстаса,
Кайратты сизден издеймин.

Эр Алманбет шол жерде 
Эскиси түштү эсине:
- Аттигине, жеңеке,
Айкөлду «жалгыз» дедин, ээ!
Пенденин баары  бейдарман,
Бек тапшырма маа айттың,
«Жалгыз» дейсиң баатырды,
Жайнап жаткан көп кыргыз
Кимге тууган акыры?!
Энеси бөлөк болсо да,
Артында айкөл баатырдын
Абыке, Көбөш ини бар.
Алдыңда мен шордуунун
Өзүнөн бөлөк кими бар?!
Сөөктөш кытай элим жок,
Кытайга кылган пейлиме
Кылчайып азыр карасам,
Узап кетээр жерим жок,
Өз элимди өрттөдүм,
Эңсеп бараар элим жок,
Кадырым билээр калкым жок,
Кадимкидей баркым жок.
Карсылдашып жоо келсе,
Кача турган салтым жок.
Өчтөшүп жүргөн доңуздан
Өлүп калсам окустан,
Арбагым сыйлап, ким ыйлайт?!
Артымдан караар ини жок,
Айланаар тууган бири жок!… ─
Алманбет арман кылганы.
Атпай жалпы кырк чоро
Агызып жашын ыйлады.

* * * 
Кырктын башы Кыргылы
Кагып доол салганы.
Аскердин арка жагынан
Арстандар жөнөп калганы.

«Бээжин шаар оңойбу,
Бул козголуш оңорбу?!
Аттанганы алыс жол,
Отуз түмөн орчун кол
Он кишиче көрүнбөс,
Сапарга чыкты оң мен сол!
Жараткан, өзүң жардам бол!» – 
Бул сөздү айтып буркурап,
Амандык тилеп чыркырап,
Катын, бала, чал, кемпир
Калды койдой чуркурап,