АЛМАНБЕТ БААТЫРДЫ КАН КӨТӨРҮҮ

Аны коё салыңар,
Алдыңкы кеткен көп колдун
Кабарын угуп алыңар.
Каар суунун боюна,
Өйүз менен бүйүзгө
Колдун алды жабылып,
Найзалар жерге сайылып,
Асабасы жайылып, 
Аттын баарын чидерлеп,
«Арбын экен шибер» деп,
Чапанын чечип алышып,
Чатыр кылып салышып,
Чалкадан жатып калышып,
Көйнөгүн чечип алышып,
Көлөкө кылып салышып,
Кол ушинтип жатканда,
Эркинчи болуп атканда,
Артынан келип Алманбет
Аскердин кейпин жактырбай
Ачуусу келди аябай.

Андан мурун эр Манас
Аралап өтүп көп колдон,
Кымкаптаган чатырда
Чай кайнатып, нан малып,
Сары аякка бал салып,
Чатыраш ойноп, даң салып,
Олтурган эле кошуунда.
Оюна түшүп ар жумуш
Алманбет келди ушунда
Арстан Манас баатырдын
Бейкут жаткан тушунда:
– Арыстан Манас, барсыңбы?
Абыдан уккун арзымды!
Аскердин ээси деп жүрсөм,
Ашкере чыккан карсыңбы!
Жыйганың отуз түмөн кол,
Бараарың Бээжин алыс жол.
Кытай деген кылым журт,
Көптүгүн көрсөң, кара курт,
Кыйла чыгаар кыяры.
Кымындай жери маа жакпайт
Аскериңдин кыялы!
Адамың баары эндекей,
Абалыңыз бу болсо,
Алда билет аскериң
Аман бири калаарды?!
Чатыраш ойнуң чачылсын,
	төрөм!
Уйкудан көзөң ачылсын, төрөм. – 
Алманбет түрү бузулду,
Кырк чоронун баарысы,
Кыргыл баштап карысы
Кыңк эте албай кысылды.

Ары-бери бир карап,
Айкөл Манас кеп айтат:
– Азаматтар! – деп айтат, –
Карып өзү калганбы,
Кан Бакайга не болду?
Эмине үчүн башкарбайт
Эндөөлөтпөй көп колду?
Аңдабайт, билбейт дегендей
Абакем Бакай жаш эмес,
Же башкарган колу аз эмес!
Ажыбай, Серек, экөөңөр,
Барып салам бериңер,
Кандыгын сурап келиңер,
Айтканым макул көрсүн – деп, –
Аскер башчы кандыгын
Алманбетке берсин – деп,
Эр Манас айтып салды кеп.

Ажыбай, Серек эки бек
Атырылтып аттарын
Бакайга жетип барыптыр.
Аттарын желдет алыптыр,
Ачып эшик калыптыр.
Салам айтып бүгүлүп,
Ажыбай сөздү салыптыр:
– Жумурай журтуң кечээ эле
Тууга желек байлады,
Кандыкка сизди шайлады.
«Кечээ берген кандыкты
Алманбетке ыйгарсын,
Кайта сурап келгин» деп,
Канкоруң бизди айдады.
Коё көрбө, абаке,
Экөөбүзгө айыпты!

Айтканын угуп эр Бакай
Катуу күлүп калганы:
– Атым Бакай болгону,
Арбагым башка конгону
Жаманатты кабарым
Жалгыз пенде уккан жок. 
Нечен жерде кан болдум,
Караңарчы, балдарым,
Башыма мүйүз чыккан жок.
Жарлыгын жалган ким кылсын
Жайдары Манас төрөмдүн!
Алманбет баатыр сырттанды
Манастын да артык көрөмүн.
Бир сураса, ал үчүн
Миң кайтарым беремин.

Айкөл Манас кабылан
Паашалыгын билгизди.
Эр Алманбет баатырдын
Башына таажы кийгизди.

– Ушу жаткан кара журт,
Бириң эмес, баарың ук!
Жашың менен карың ук,
Жалпы аламан баарың ук!
Бакайдан кандык кетти – деп, –
Аскер башчы бийлиги
Алманбетке өттү – деп,
Ырамандын Ырчуул,
Ычкыры бапик кырк муун,
Тебетейи чоктуу уул,
Айтаар сөзү шоктуу кул
Жаратып атка миниптир,
Жалпы журттун баарына
Жар чакырып ийиптир.

Кол жайылып жатканда,
Эркинче болуп атканда,
Токсон нөкөр оңунда,
Токсон нөкөр солунда,
Алтымыш сакчы соңунда
Алманбет кирди колуна,
Ата-уулунун тобуна:
– Кайра баштан караймын,
Калайык, баарың санаймын.
Бу санаттан калганды
Этибарга албаймын.
Калайык, уккун сөзүмдү,
Кайра баштан келгин – деп, –
Эсебиңди бергин! – деп,
Алманбет айтты жардыкты.

Кылымдын баары келиптир,
Кырка олтуруп бериптир.
Он кишиге бир киши
Онбашы коюп кириптир.
Жүзүн санап алганы,
Жүз адамга бир адам
Жүзбашы коюп салганы.
Миңин санап алганы,
Миң кишиге бир киши
Миңбашы коюп салганы.

Эсебин элдин алган соң,
Эми Алманбет кеп айтат:
– Ээ, калайык, – деп айтат, –
Мындан ары карата
Чыканак жерге салбайсың,
Чырым уйку албайсың.
Күнү-түнү бел чечпей
Үч ай токсон күн жүрүп,
Эсебин элдин алаармын.
Азыр болгон онбашы,
Ондун бири жолгосо,
Үмүтүң үзгүн жаныңдан.
Ушу болгон жүзбашы,
Жүздөн бири жоголсо,
Кашык тамбас каныңдан.
Ушу болгон миңбашы,
Миңиң аман келбесең,
Билип эсеп бербесең,
Ажалыңдын жеткени!

Алманбет кебин жат кылды,
Алмабаш мылтык аттырды.
Тартипти колго айттырып,
Алтымыш желдет чаптырды.

* * * 
Көз учунда мунарык,
Көктүн, жердин арасы
Көз жетпеген тунарык.
Өткөрмөлүү, Даркандан,
Өгүз-Кечүү, Калкандан
Өтүп аскер алганы.
Жүгүрүктүн Жүгөн-Таш,
Жүйүрмөнүн Кара-Саз,
Жүлүндөй Сары-Кыядан
Ашып өтүп баратыр.
Аскериңдин кайраты
Ташып өтүп баратыр.
Алтай тоодон айланып,
Өтүп кетип баратыр.

Калдайган аскер кол менен
Айдалып жолго киргени
Кырк күн болуп калыптыр.
Кырктын башы Кыргылга,
Кылыгы чатак Бозуул
Онбашы болуп алыптыр.
Күнү кырк бир болгондо
Кыргылчал жүдөп калыптыр.
Жүрө албай атка бокчоюп,
Бастыра албай чокчоюп,
Бозуулга Кыргыл кеп айтат:
– Болбоду шайым, – деп айтат. –
Эси жок тура Манастын
Калмакка берип өкүмдү,
Өлтүрмөк болгон шекилдүү!
Жолу каткан бу кытай
Конуш алып кондурбай
Жолдо кырат шекилдүү!

Анда Бозуул кеп айтат,
Ачууланып бек айтат:
– Колду санга салганда,
Эсебин элдин алганда,
«Тирүү калды тогуз – деп,-
Кыргыл менен он болчу,
Өлдү Кыргыл доңуз» деп,
Эсебиңди беремин.
Эгер андай кылбасам,
Манастан балаа көрөмүн.
Каарына калып ким жүрсүн
Кан Алманбет төрөнүн.
Койгун, баатыр Кыргылым,
Калжырабай жөнөгүн!

Астындагы Акборчук
Аркардай колу сайылып,
Акырек менен төшүнө
Ак сакалы жайылып,
Манаска Кыргыл барыптыр:
– Манас, сенин кордугуң,
Баш жутуучу зордугуң!
Элкин келген кытайды
Эл бийлетип, зор кылдың,
Эл-журтуңдун баарына
Эрибеген шор кылдың!
Уктап уйку канбастан,
Уучтаган колду жазбастан
Узакка сапар кылууга,
Уруша электе кытайга
Убара кылып кырууга
Каалаган беле калмак кул!
Карасанаа кытайдын
Каршылык иши мына бул!
Каршылык болбой не болду,
Калктан кайрат жоголду.
Койгулашып жоо чыкса,
Кол кырылып кетпейби!
Колду кырып салган соң,
Кырылып кыргыз калган соң
Кимге жетет убал?! – деп,
Кыйкырып айтты кыйла кеп.

Кыраан Манас бу жерде
Кырктын башы Кыргылдын
Кыйналганын билди эми,
Кыл муруту солк этип,
Мыйыгынан күлдү эми:
– Оройлукту, Кыргылчал,
Ушу жолу коё сал.
Алманбет оён – каныбыз,
Башчыбыз ошол болгон соң,
Баш ийебиз баарыбыз.

Бул сөздү айтып Манасы 
Атын санга салганы.
Маңкаңдата бастырып,
Манас жөнөп калганы.

Түңүлгөн соң баатырдан:
– Манасың менен куруп кал,
Казатың менен чирип кал!
Калмагың менен чогулуп,
Баарың жерге кирип кал!
Бээжиниң менен берен кал!
Кытайың менен кыргын кал!
Талаага кетти сөзүм – деп, –
Буга окшогон кордукту
Көрө элек эле көзүм! – деп, –
Кыргылчал сууп калыптыр, –
Баятадан чапкылап,
Ооп калды эсим – деп.

Алманбет баатыр кеп айтат:
– Эсептеп элди көрөлү,
Эл бийлеген эрендер
Эсебин энди берсин – деп,
Жалпы журттун баарына
Жар чакыртып жиберди.

Онбашысы ороктоп,
Найзасы колдо сороктоп,
Ал Алмаңдан өткөрдү,
Өткөргөнүн көз көрдү.
Жүзбашысы далактап,
«Жүр бери» деп шалактап,
Бу да Алмаңдан өткөрү,
Өткөргөнүн көз көрдү.
Миң башылар келгени,
Минтип эсеп бергени.

Отуз жүз миң орчун кол
Баарынан эсеп алыптыр,
Манастын кошу калыптыр.
– Оёндор, санап бил – деди.
Баатырыңдын кошуну
Онбашысы ким? – деди.
– Онбашысы ушу – деп.
Тазбайматты көргөздү.

Алманбет ага токтолду,
Аңдап көрсө Байматтан
Бир кишиси жок болду.
– Билерманы сен болсоң,
Бир кишиң эмне кем? – деди.

– Жадоо, Чулун боюнда,
Короготу оюнда 
Тогузу тийген колума.
Айдап аман тогузун,
Өзүм менен он кылып,
Жүрөмүн элдин соңунда. –
Деп Тазбаймат кеп айтат, –
Колума тийген тогузун
Аман айдап астыңа
Алып келдим – деп айтат.

Анда Алманбет кеп айтат,
Ачууланып бек айтат:
– Отуз жүз миң орчун кол
Ошонун баары соо болсо,
Так эле сенден бир киши
Жоголгону жаман го!
Өкүмүм эки болбос! – деп,
Алманбет айтты кабарып.
Тазбаймат башын чабууга
Алты желдет жабылып,
Даярданды камынып.

Адегенче ордунан
Серек тура калганы:
– Ой, баатырлар! – деп айты ал. –
Каталык жумуш болбосун
Казатка чыккан чоң жолдо.
Кагазың оку, молдо, - деп, 
Кан Серек айтты жөндүү кеп.

Кадырсейит молдосу
Кагазга көзүн салганы.
Манастын аты Байматтын
Онунан чыгып калганы.

– Байкабай кара бастым – деп, –
Баатырым Манас, сен үчүн
Кытайдан келген кулуңдан
Кызылдай өлө жаздым! – деп,
Кыйкырып Баймат калганы.
Кыргыздын баары каткырып,
Кыйлага күлүп жыргады.

Анда Манас кеп айтат:
– Уруп кеткен Тазбаймат,
Улук кишим сен болсоң,
Унуткан кишиң мен болсом,
Серекти айтпай койдурбай,
Сени ушу жерде сойдурбай. –
Баатыр Манас болкулдап,
Башкача күлдү солкулдап.

* * *
Эр Манастын үстүнө
Эми Алманбет барганы:
– Султаным Манас баатырым,
Чалгынчы жибер алдыга,
Чатак иш көп алдыда.
Бээжинден чалгын чалчуң ким?
Көрбөгөн жолго барчуң ким?

Барууга киши жок болду, 
«Мен чалам» деп тобунан
Белсенип чыккан болбоду,
Баарысы чочуп токтолду.

Ошондо Манас кеп айтат:
– Эр Алманбет, – деп айтат, –
Барган менен баатырлар
Кытайдын жайын биле албас.
Падыша болуп башкарып,
Элин билип жүргөнсүң.
Ченин көрүп өлчөөсүн,
Жерин билип жүргөнсүң.
Аскерден тандап, адам ал,
Алманбет, өзүң чалгын чал.

Баатырдын сөзүн кайтарбай,
«Барбаймын» деп айта албай,
Ордунан туруп Алманбет
Отурбай туруп кеп айтат:
– Оо, султаным, – деп айтат, –
Чалгын чал десең, чалайын,
Чарчабастан барайын.
Сундуруп найза тартпаган,
Сурданып жоодон кайтпаган,
Бир өзүн миңге баалаймын
Сырттан Сыргак баатырды
Жолдоштукка каалаймын.
Жетимиш түрлүү тил билген
Ажыбайдын Карткүрөң
Алыска кетсе азбаган,
Кошуп ийсе жылкыга
Бир жаңылбай баштаган
Аркар сындуу мал экен,
Коштоого бергин алайын.

Анда Манас кеп айтат,
Ыраазы болуп деп айтат:
– Алманбет, Сыргак эгиз эр,
Аман келгин, бөрүлөр!
Сурап берем Карткүрөң,
Коштоп алып кетиңер.
Кабары катуу Бээжинден
Эсен-аман келиңер!

Эр Манас бата кылганы,
Баары туруп кол жайды.
Ат колуна тийген соң,
Алакең көөнү тынган соң.
Кытайдын жерин чалганы
Алманбет, Сыргак аттанды.
Улак кандын Сыргагы 
Манас экөө бир урук,
Агайындын балдары.