ЧУБАК МЕНЕН АЛМАНБЕТТИН ЧАТАГЫ

Кырктын башы Кыргылчал,
Кыркында көпкөн кызык чал.
Эртели-кеч жамандык
Ойлогону бузук чал.
(«Каныкей менен Чубакты
Абдан ысык ойнош» деп,
Сөз тараткан чагы бар).
Аралда жаткан Чубакка
Айтканын барып угуп ал:
– Ой, Акбалта кандын Чубагы,
Чубак болбой куруп кал!
Нойгуттан кыраан сен болсоң,
Кытайдан келген кызталак
Алманбеттен кем болсоң!
Таластан Кеңкол кең эмес,
Манастан Чубак кем эмес!
Аракка тоюп алганда,
Алакөөдөк акмагым,
Ааламды бузам дечү элең…
Алманбет чалгын чалаарбы?!
Кеңеште жок, кепте жок 
Келберсиген эр Чубак
Оорукта жатып калаарбы?!

Муну Чубак укканда,
От чагылды көзүнөн.
Көмкөрө ээр, көк токум
Көк тулпарды токунуп:
– Нойгуттар, атка мингин! – деп, 
Добулбасты карс уруп, –
Алманбетти соём! – деп,
Акбалтанын Чубагы
Жөнөп калган убагы.

Кароолго чыккан эр Бакай
Жаалы катуу Чубактын
Караанын көрүп калыптыр.
«Кол бузулган экен – деп, –
Койдурбасам бекер» деп,
Ак сакалын коюндап,
Уларбозун моюндап,
Арстан Манас кошуна,
Айкөл эрдин кашына
Шашып жетип барыптыр: 
– Бузукулар Чубакка
Бузук сөз айтып салыптыр!
Нойгуттун оён Чубагы
Алманбеттин арытнан
Сары изине чөп салып,
Саргара куду чунагың!

Арстан Манас кеп айтат:
– Абаке Бакай! – деп айтат. –
Акылга дыйкан өзүңүз,
Кошуундун болгон бузугун
Көрүп турат көзүнүз.
Аманат жандан тоёюн,
Ат минбесем коёюн,
Аккуланы жетелеп,
Акбалтанын уулунун
Астына бараар кезиңиз.

– Алманбет, Чубак эки шер,
Манас, сенден башканы
Туягына теңебейт.
Артынан барып, сен өзүң
Акыл сөзүң айтып кел,
Жараштырып кайтып кел.
Жөнүн тапкын, баатыр, – деп,
Абасы Бакай айтты кеп.

Муну Манас уккан соң
Айманбозду булкунтуп,
Эки шердин артынан
Жөнөп калды жулкунтуп.

Аны таштап салыңар,
Алманбет менен Сыргактын
Кабарын угуп алыңар.
Аттанганы ал экөө
Күнчүлүк жерге жетиптир.
Жаадай болгон Сарала ат,
Коштогону Карткүрөң,
Жараган тулпар Көкчебич, –
Атарын чөпкө чалдырып,
Кайра жөнөп калганы.
Эр Чубакты көргөндө,
Азизкандын көкжалы
Бура тартып турду эми.
Күүлөнүп Чубак келгенде,
Арстан көкжал Алманбет
Кашкайып салам айтканы.
Аликти Чубак албады.

Анда Алманбет сүйлөдү:
– Баатыр Чубак, береним,
Каарданып калыпсың,
Кылычың сууруп алыпсың,
Бөйрөктөн чыгып көп кытай
Аянбастан кол салып,
Капилет келип калдыбы?

Акбалтанын Чубагы 
Ачуусун кайдан тыйганы:
– Кечээ кең Таластын оюнда,
Жылгындуу өзөн боюнда
Кошо билип кыргызды
Жыргап турган чагыңда,
Ошондо жазган кат кана,
Кудайлашкан ант кана?!
Сенден сурап сабылгам:
«Бээжинге сапар кылганда,
Мени жолдош кылгын» деп,
Пейлиң жаман кытай кул,
Безеленип жалынгам!
Мени ойлоп койбостон,
Оорукка неге таштадың?
Он эки түркүн кол баштап,
Чалгын чалаар сенсиңби?!
Кеңеште жок, кепте жок 
Оорукта калаар менминби?!
Мен да бирге барайын,
Көнөсүңбү, кытай кул?!
Көнбөс болсоң сөзүмө,
Азыр менин колумдан
Өлөсүңбү, кытай кул!

Анда Алманбет муну айтат:
– Кетирбечи шайымды,
Кек кылып, «кытай» дей берип,
Кейитпечи жанымды,
Бузбачы бөөдө канымды!
Бээжиндин жолу беш анжы,
Берейин, Чубак, ала гой!
Безилдеп «кытай» дей бербе,
Бердим жолду, ала гой! – 
Деп ошентип турса да,
Кайра баштан эр Чубак
Кайраттанып оолукту:
– Калп эле «чалгын чалам» деп,
Ордолуу журт кыргызды
Таштайын деген экенсиң!
Бээжин сенин белиңби?
Кызыталак кытай кул,
Бузайынбы чебиңди?!
Сындырайын белиңди,
Суутайын демиңди! –
Деп ошентип жинденип,
Жулкунуп Чубак турганда,
Чубкаты кудай урганда,
Азизкандын жалгызы
Каарданды бул дагы:
– Ойлосоң боло сен, Чубак,
Олоңдогон кызталак!
Мен Бээжинди чалам ким үчүн?
Артымда кыргыз эл үчүн!
Байкасаң, Чубак, сен үчүн!
Кызыл күрмө кытайдын
Кыйынынын уулу элем.
Элеңдеп «жолду бер» дейсиң,
Мен кай жерде сага кул элем?!
Качан болсо, ит Чубак,
Менин кытай атым калбады!
Аңылдаган ит Чубак,
Кан кыл деп айттып кимиңди?!
Каның экөөң бирикчи,
Кагайынбы жиниңди!

Деп ошентип Алманбет
Казык моюн Сарала
Кайкалатып кайран шер
Эки миздүү Жойкума
Сууруп алып кынынан
Качырып калды Чубакты.

Көкала минип зыргытып,
Токтолбостон эр Чубак
Оң жеңин чечип ыргытып,
Калканын кармап, жонго алып,
Аянбай кирди Чубагың
Ачалбарсты колго алып.

Асылкеч өскөн эки шер
Бирин бири кыя албай,
Кыйкырып кылыч чаба албай
Кезенишип турду эле.
Ал аңгыча арт жактан
Алтындуу доол кагылды,
Арстан Манас баатырдын
Ач кыйкырык чаңырды.
Ээр белдей көк кырды
Ашып келет эр Манас.
Айманбозго камчы уруп,
Шашып келет эр Манас.
Жетип келип эки эрге
Айтып турган жери эле:
– Бөлүнсөк бөрү жеп кетет,
«Бөлүнүп калды кыргыз» деп,
Бөлөк элге кеп кетет!
Чуу көтөрбөй бу күндө
Султандык кылаар кезиңер.
Ынтымакты унутуп,
Кайда кетти эсиңер?!
Астыга салса, ак жолум,
Атышка кирсе, сан колум
Алманбет, Чубак эгизим,
Ааламды бузган тегизим!
Кылычты сууруп кынынан
Кыла көрбө тамаша! –
Бул сөздү айтып айкөлүң
Сарала атты оң колдоп,
Ооздугунан алды эми.
Көкаланы тизгиндеп,
Сол колу менен алды эми.
Эки жакка айрылтып,
Арачалап турду эми.

Буластаган эр Чубак 
Манаска сөзүн бурду эми:
– Кирбедим, баатыр, оюңа,
Анты-шертиң мойнуңа!
Он үч жашар чагымда
Алтайдын Арал көлүндө,
Кошулушкан жеримде
Антташканда сөз кана!
Кыл болот мизин жалаштым,
Намызың бирге талаштым!
Жоону сайса, ким сайды –
Аты калды Манаска!
Теңебедиң ар качан
Тентип келген калмакка!
Ар качан жумуш кыласың,
Алманбет менен кеңешип.
Алманбет тизгин алганы
Кеңештен Чубак калганы.
Кызматың кылган кырк баатыр
Кыңк эте албайт таптакыр,
Кыйын го минтип калганы!
Каңгайдан келген кытайды
Ташын талкан кылам! – деп,
КүүлөндүЧубак булкунуп.
– Арамдын канын чачайын,
Коё бергин колум! – деп,
Алманбет кирди жулкунуп.

Канкор көкжал кан Манас
Каңырыгы бек түтөп:
– Алагөөдөн жанымды
Абалтан байкап билипсиң.
Чыр чыгарып арадан 
Көңүл бузуп, эки арам,
Кайра тартып Таласка,
Качайын деген экенсиң!
Калп эле жолдоп жөөлөшүп,
Курап келген колумду
Чачайын деген экенсиң!
Кыраан бөрү кырк чоро,
Кырк жерден келген неме элең.
Азып-тозуп алыстан
Атсыз келдиң кээ бирөөң.
Атсыз келген чорого
Аттан тулпар мингиздим.
Тозуп келген чорого
Тон мыктысын кийгиздим.
Аргын, ногой, кыргызды
Ар кимиңе билгиздим.
Арада жолду талашып,
Алманбет, Чубак, күйгүздүң!
Ара жерде кармашкан
Акылы жок эки арам,
Адамда сендей болобу,
Кетирдиңер эбимди!
Манас болбой өлөйүн,
Экөөңсүз Бээжин барбасам!
Ушу турган Бээжинге
Өзүм жеке кетейин!
Ажалым жетсе кытайдан
Жеке барып өлөйүн!
Аңылдаган эки арам,
Өлүшө берчи, көрөйүн! -
Оң жагында Алмаңды
Оңго силким жиберди.
Сол жагында Чубакты
Солго силкип жиберди.
Түгү чыгып бетинен,
Капа болуп буларга,
Жеке барып олтурду
Кара белес кыраңга.

Акбалтанын Чубагы
Мойнуна күнөө түшкөнсүп,
Ыктагансып калыптыр.
Шайтаны кетип кейпинен
Жумшаргансып калыптыр:
– Баатыр Алмам, береним,
Бакырып «кытай» дегеним,
Артыңдан чаап келгеним,
Байкасам мунум, зор уят.
Чалгынды чалсаң, жол мына!
Байлап алсаң, кол мына!
Салайын десең, ор мына!
Кайнатып кетсең, шор мына!
Башымды кессең, мен мына!
Канымды төксөң, жер мына!
Оёнум Алмам, кечип кой,
Башым тартуу сага! – деп,
Аттан түштү эр Чубак,
Эки колу боорунда.

Ичинде калбай эч бир кек
Ыраазы болду Алманбет.
Аттан түшүп түйүлүп,
Сараланы жетелеп,
Камчысын салып мойнуна:
– Күнөөмдү кеч! – деп Чубакка
Алманбет турду жүгүнүп.

Баатыр Манас алдыртан
Көзүн салып караса,
Асмандагы жылдыздай
Коштолушуп калыптыр.
Алманбет, Чубак эки шер
Дос болушуп калыптыр.
Ак буудайдын унундай
Жуурулушуп калыптыр.
Ак бөкөндүн кылындай
Суурулушуп калыптыр.
Көргөндө муну эр Манас,
Каалгадай кашка тиш,
Калайыктан башка тиш,
Кашкайып чыгып калганы.
Кабылан айкөл баатырың
Каткырыгын салганы.

* * * 
Жолдошу Сыргак баатырды,
Жол талашкан Чубакты
Жолдош кылып акыры
Эрендер атка минтишти.
Элкин бийик бел жакка
Эринбей төртөө жүрүштү.
Кечке жете жол жүрүп,
Тыным албай мол жүрүп,
Талчокуга таянса,
Чокусунда кары бар,
Этек жаккы өтөктө
Бийик чыккан талы бар.
Үстү тайпаң, бурчтанат,
Айланасы керемет
Жыты жыпар жыттанат.

Асмандаган Талчоку
Ашуусу бийик бел экен.
Эки башка көп элдин
Ортосунда чеп экен.
Талчокунун үстүнөн
Мунарыгы чачылып,
Булуту кетти ачылып.

Чоң дүрбү Манас колго алып,
Бурамасын имерип,
Буруп көзгө жиберип,
Мунарыктап бөлүнгөн
Бурчун көрдү Бээжиндин.
Кумурскадай кайнаган
Журтун көрдү Бээжиндин.
Айнектей сулуу суналган
Талаасын көрдү Бээжиндин.
Дүпүйүп түтүн каптаган
Калаасын көрдү Бээжиндин.
Капкалуу калаа көз жеткис
Баарын көрдү Бээжиндин.

Кара кытай, манжуунун
Эми жерин айтат Алманбет
Кара курттай жайнаган
Элин айтат Алманбет:
– Тетиги булуңча болуп бурчтанган
Чет-Бээжин деген жер ошол,
Чериги түмөн эл ошол.
Көрүнүп турган Чет-Бээжин
Көйнөгүм чечип, жууган жер,
Энекем мени тууган жер.
Күн чыгыш жакы четинде
Оркоюп турган кара тоо
Алтын алчу кен ошол,
Эсенкандын эли ошол.
Каршылашып келгенде,
Каптап кетээр сел ошол.
Анын бери жагында
Кыр мурундуу, кызыл көз
Алооке кандын Коңурбай,
Кылымды бузган зор ошол.
Жетиген тарап жагында
Катындан чыккан Ороңгу,
Ороңгу кандын жери ошол.
Анын бери жагында
Манжуулардын эли ошол,
Нескаранын жери ошол.
Андан бери жагында
Солоондордун эли бар,
Бороончу кандын жери бар.
Андан бери жагында
Тыргоот, шибээ эли бар,
Ороккыр менен Бозкертик
Эки кандын жери бар.
Каспан тоонун артында
Көкө-Ноор көлү бар,
Көкө-Ноор боюн жердеген
Чоң Жолойдун эли бар.
Көкө-Ноор көлдүн аржагы
Кырк күнчүлүк чөлү бар.
Шомо чөлдөн өткөндө,
Түптүү кытай эли бар.
Түртүшөм деген душманга
Дүмөктү салаар жери бар,
Түп-Бээжинде Карыкан,
Бүт кандардын зору ошол.
Топон суу тоздоп кирбеген,
Сулайман сурак албаган,
Үрүстөм, Дастан, Искендер,
Ошолор изин салбаган
Толкуп жаткан Бээжинге
Азирет Аалы барбаган.
Төрт түлүгү тең келген
Шайдын көбү кытайда.
Чөптөй чыккан жердеги
Чайдын көбү кытайда.
Өчөшкөн жоосун жайлаган
Өжөр келет ушул эл.
Кытайдын журту кайрыкер,
Кытайдын журту боорукер.
Биз ал Кытайга жетпейбиз,
Каңгайды көздөй беттейбиз.
Кармашаарың чоң Коңур
Тетиги карарган тоодо оңбогур!

– Баатырлар, болсун жолуң! – деп, 
Ордунан чыксын оюң! – деп,
Кош айтышып, айкашып,
Колдорунан кармап бек
Арстан Манас, эр Чубак
Кайра тартып калган чак.

Жанында Сыргак каракөк,
Арстан тууган Алманбет
Өзү билген жол менен,
Өзөндүү булак суу менен,
Ашуусу бийик тоо менен,
Аскар жаткан зоо менен,
Ирмеп алаар чөбү жок,
Чык этээрге суусу жок,
Үстүнөн ысык кетпеген,
Төбөсүнөн айланып,
Канаттуу учуп өтпөгөн,
Кыйыр-кыйыр жер менен
Кылчайбай жолго салган кез.