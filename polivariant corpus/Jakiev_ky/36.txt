ЧАЛГЫНДА

Тешик-Таштын оюна,
Агарган талаа боюна
Жакын кирип барганда,
Жалаңдаган эр Сыргак
Алманбеттен шек санап, Алдындагы Сарала
Согончоктой бастырды.
Аны сезип Алманбет
Арманда айтты буларды:
– Береним Сыргак, угуп тур!
Чолок этек көйнөгүм
Кийип турган кезимде,
Кызыл жалын алоолоп,
Күйүп турган кезимде,
«Каңгайды чаап кетет – деп, – 
Түбүнө бурут жетет» деп,
Даңзасына кытайдын
Манастын аты чийилген.
Муну окуган кытайлар
Тамак ичпей корккондон
Чуркурашып күйүнгөн.
Мен Каңгайдан чыгаарда
Далай кытай урушуп,
Кыйрап калган эмеспи!
Эсенкандын Бурулча
Чылбырыма чырмалып:
«Эсен болуп, тез кел» деп,
Ыйлап калган эмеспи!
Туулуп-өскөн эл ушул, 
Сыргак!
Алты жашар кезимде
Көйнөгүм чечип жүгүрүп,
Көпөлөктү кубалап,
Чоңоюп өскөн жер ушул, 
Сыргак!
(Туулган жерин көргөндө,
Көңүлү жаман бөлүндү.
Көзүнүн жашы он талаа
Көлдөй болуп төгүлдү):
– Береги туура жаткан кара кыр
Чай алуучу жер ошол.
Манжуу, кытай эл ошол.
Кайнаган манжуу, кытайдан
Качып келген мен ошол.
Тетиги ак-ала мойнок көрүнгөн
Алтын казаар кен ошол
Тетиги сарала кум, кызыл чап
«Алманбет ойноп жүрсүн» деп,
Шордуу атам тапкан төр ошол.
Эми ойлосом, ичим чок болот,
Айтпасам, көөнүм бук болот,
Санаамды кантип жоёмун, Сыргак! 
Эмгегим калган кайран жер
Эстебей кантип коёмун, 
Сыргак!
Кырка тиккен сары тал – 
Алманбет сайган тал ошол.
Карарып турган кара там
Атакем тулпар байлаган
Ат акыры жери ошол.
Куурап калган арбайып,
Ортодо турган чоң чынар,
Асыл энем Алтынай
Мени тууган жер ошол.
Мен туулган чынарым
Бүткүл чирип тамыры
Такыр куурап алыптыр.
Төбөсүндө чачырап,
Жалбырагы калыптыр.
Шордуу энем айткан кеп эле:
«Кокус, кайра сен келсең,
Тукум калса өзүңдөн,
Чынарыңдын түбүнөн
Чырпык чыгат» деди эле,
        	Сыргак!
Энекемдин айтканы анык келиптир,
Түбүнөн чыккан чырпыгы
Чынарга чалыш болуптур.
Э, кайсы бирин айтайын,
Бузулуп кетээр санаа бар,
Сыргак!
Эркек болсо деп тилейм,
Курсакта калган бала бар, Сыргак!
Жаңгагым жарым болуптур, Сыргак!
Не_шумдуктун_жышааны_ЧынарЧынарым суудан калыптыр, 
Сыргак?!
Түмөндөгөң каңгайга
Түз эле кирээр эл эмес!
Алты айчылык жерлерге
Алты күндө кабарды
Жетип жеке берүүчү
Кыпкызыл калтар түлкү бар.
Кармап алсак түлкүсүн,
Каңгайдын жолун ачаарбыз.
Түлкүсү бизден кутулса,
Дүмөккө катуу батабыз. 
Тетиги дүмүрөйүп көрүнгөн
Түз болгон тоонун урчугу
Кароолго койгон түлкүнүн
Жашынып жатаар жери ошол.
Ошол жерге барганда,
Бөлөк жакка кайрылба.
Ордунда болсо түлкүнү
Астыма салып кубалап,
Айкырып анда бакырам,
«Сыргак, кел!» деп чакырам. –
Муну айтып Алманбет
Күндү түнгө айлантып,
Сасык туман бастырып,
Жайдын күнүн кыш кылып,
Түлкү жаткан өрөөнгө
Түнөрүп мөндүр жаадырып,
Сыр бараңды колго алып,
Бастырып чыкты кыраңга.

Ошол чакта куу түлкү
Тумшугун өөдө көтөрүп:
«Мезгилсиз кандай жаады?» деп,
Жыттап турду айланта.
Секирип таштан дыр койду
Шектүү кабар айтмакка.

Аңдып турган Алманбет
Окчоо кармап бараңды,
Качып калган түлкүнү
Капталдата бир койду.
Өлөөр жерге тийбестен
Бир жак колун сый койду.

Кара жандан түңүлүп,
Канаттуудай түйүлүп,
Качып барат түгөнгүр
Үч бут менен жүгүрүп.

Алманбет келет бакырып,
Эр Сыргакты чакырып.

Астындагы Көкчебич
Эликтей болуп түйүлүп,
Кабылан берен Сыргагың
Түлкүнү көрүп сүйүнүп,
Караган, бадал калың чер
Качып түлкү кирээрде,
Карыдагы сырнайза
Кармай калып оң колго,
Капталдата бир койду.
Калтар түлкү бурады,
Бели үзүлүп быркырап.

Берен тууган Алманбет
Жетип келди дыркырап:
– Түлкүнү сойдук талаага!
Айланайын Сыргагым,
Сендей кыраан балага
Кара башым садага!
Куржунумда, Сыргагым,
Менин атам Азизкан
Сейилдикке кийүүчү
Жарым кандын тону бар.
Тонду кийип аламын,
Карарып турган калмакка,
Карап тургун, Сыргагым,
Калың кызык саламын!

Канжыгада ак куржун,
Кабыланга чак куржун.
Куржунду ачып караса,
Жаркылдаган алтын тон.
Жоболорун каңгайдын
Биле кеткен эмеспи!
«Жортуулга кайра келем» деп,
Кие кеткен эмеспи!

Жанындагы шумбул тон
Эр Сыргакка кийгизди.
Кынай курчап Сыргакты,
Жыйырмада чунакты
Ушинтип жасап салганы.
Жарым кандын артынан
Калбай ээрчип сактаган
Жигити болуп калганы.

Бура тарытп, Күрпүлдөк – 
Чоң дайрага киргени.
Анык тулпар Сарала
Өрдөктөй сүзүп дайраны
Кетип барат кылкылдап.
Артынан түштү эр Сыргак
Карткүрөңдү чылбырлап.
Айбандан эстүү Карткүрөң
Сүйлөйүн десе, тили жок,
Уй куймулчак Сарала
Булт койгондо, булт коёт,
Кылт эткенде, кылт коёт.
Акылга жетик Алманбет,
Ээрчиткени эр Сыргак,
Аман кечип өттү эми.

Ийри-буйру суу менен,
Ит жойлобос жол менен
Келе жатат баатырлар
Кыр-Кайың деген төр менен.
Ошол төргө барганда,
Караса көзгө илинбейт
Түркүн-түркүн көп жылкы
Кумурскадай жыбырап,
Кайсы экени билинбейт.
Кыргыздардын мал- мүлкү –
Жоого кеткен жылкыны
Баатырлар тааный калганы.
Шаты-Кечүү, Таш-Кечүү –
Алманбет билген маш кечүү,
Кечүүдөн кечип барганы.

Жылкы айдаган Карагул
Алдынан чыга калганы,
Митаамдыгы ашкан кул,
Жай сураша салганы:
– Асмандагы булуттай
Аркы-терки айланган
Алп мүчөлүү сен кимсиң?
Качыруучу жолборстой
Марап турган сен кимсиң?
Карагулду кармоону
Самап турган сен кимсиң? –
Бул сөздү айтып Карагул
Кетээр жагын бет алып,
Кетенчиктеп калганы.

Кытайча сүйлөп кыжылдап,
Кырааның Алмаң барганы:
– Шаарым менин Чынмачын,
Жайымды менин тыңдагын.
Кангурлардын калкымын.
Бакбурчунга падыша
Бир атадан жалкымын.

Торайгыр минген Карагул
Бура тартып алганы,
Сырттан Сыргак баатырга
Көзү түшө калганы:
– Кытайбы деп ишенип,
Кала жаздым өзүңө.
Жолдош болгон жигитиң
Жоо көрүндү көзүмө.
Кыйшыктыгы көрүндү,
Кайраты ашык мунуң ким?

Анда Алманбет айткан убагы:
– Атасы мунун зор улук,
Какандан келди тоорулуп,
Жолу катсын бул калдай
Кыйкырсаң, кулак укпайт – деп, –
Сүйлөсө тили чыкпайт, – деп.

Жаадай болгон Торайгыр,
Жаалы катуу Карагул
Жакындабай кеп сурайт,
Жайы-күйүн бек сурайт:
– Коштогонуң күрөң ат
Кандай жылкы? – деп сурайт. –
Бекер куйрук-жал эмес,
Бээжиндиктин малы эмес.

Эр Алманбет кеп айтат:
– Ээ, абыгый! – деп айтат, –
Чабуулдан түшкөн ат экен
Бурут деген бир журттан.
Соогатка берди бизге – деп, –
Колго кабар берүүгө,
Капсаң, Туңша калаага
Келген элем быякка.
Коржоңдогон арамды
Коштоп жүрүп нетейин?
Кошуп коюп жылкыңа,
Кайра келе жатканда,
Коштоп алып кетейин.

Айтып туруп Алманбет
Шыпырып алды жүгөндү.
Амалы кыйын болсо да,
Арам ойлуу Карагул
Айласы катуу түгөндү.
Эси кетип элеңдеп:
– Ай-ай-ай-ай-ай! – деп,
Астынан тосту делдеңдеп.
Тосконго болбос Карткүрөң
Желе басып, ойт берип,
Жылкыга кирип кеткени.
Окуранып, жытташып,
Аралашты өз малга,
Жол баштаар эми баарына.

Шекшип калган Карагул,
Кум салган оор куржунун
Ала качма Айгырдын
Шыпырып ийип ээринен,
Булуттай учкан Торайгыр
Бучкакка камчы салганы,
Буркуратып тозоңду
Кентунга жөнөп калганы.

– Кулду кудай урду! – деп, –
Кууганда болбос муну – деп,
Эми туруп иш болбойт,
Жылкыны тийип алалы.
Кыргыздан келген жылкыны
Жолуна айдап салалы.
Үйрү менен Карткүрөң
Үйрүп баштап алаар – деп, –
Канык болгон жаныбар
Ээрчитип жолго салаар – деп, 
Сыргакка айтып Алманбет
Болот учтуу найзаны
Кагып-кагып калганы.
Какканда, найза күңгүрөп,
Түмөндөп жаткан сан жылкы
Түп көтөрдү дүңгүрөп.

Алты жүз экен жылкычы,
Үрккөнүндө жылкысы
Шашып тура калышып,
Жолум үйдөн дүргүшүп,
Шымын таппай мүргүшүп,
Жүрөк оозго тыгылды,
Уйгу-туйгу жыгылды.

Алар антип жатканда,
Ак доолду карс коюп,
Алмабашты тарс коюп,
Аяк-башы күнчүлүк
Аралдагы жылкыга
Алманбет айгай салганы.
Арстан Сыргак баатыры
Аралдагы жылкыны
Башынан ылдый жапырды.
Айгайын Алмаң салганда,
Астына түшүп жылкынын
Карткүрөң жөнөп калганда,
Оорукка чапкан Карагул
Түркүгү алтын чатырга
Жетип барып бакырды,
Эр Коңурбай баатырга:
– Буруттан куугун жетти! – деп, –
Жылкысын айрып кетти! – деп,
Жеткириптир кабарды.

* * * 
Аларды таштап салыңар,
Келе жаткан кыргыздын
Колунан кабар алыңар.
Жортуулга чыккан кошуунда
Карыясы Кошой бар,
Кабыландар кошо бар.
Жакып кан бар, дагы да
Элемандын Төштүгү,
Эштектен бар Жамгырчы,
Казак каны Көкчө бар,
Кара жаак Үрбү бар.
Анжыяндан Санжыбек,
Буудайыктын Музбурчак,
Кырк чоронун баары бар,
Кыраан Бакай кары бар.
Кырк баатырдын башчысы
Кыргыл сындуу чалы бар.
Кылычтын мизи кылкылдап,
Найзанын учу жылтылдап,
Көптүгүнө көз жетпей
Жер союлуп былкылдап.
Кыргыздын кыраан кошуну
Каңгайдын жетти чегине.

* * *
Аларды таштап салыңар,
Манас менен Чубактын
Кабарын угуп алыңар.
Базартоонун оюнда,
Маралдуу-Суунук боюнда
Баатыр Манас, эр Чубак
Алманбет менен Сыргакты
Күтүп аткан жолунда:
– Алманбет, Сыргак нетти? – деп, 
Не кечигип кетти? – деп, –
Баатыр Манас кеп айтып, –
Калкы жакка Каңгайдын
Баргын, Чубак! – деп айтып, –
Жолдошуң Сыргак, Алманбет
Шолорду билип келгин – деп, –
Жоо көрсөң кайра келээрсиң,
Жообуңду мага берээрсиң.
Көрүнсө, көрүнбөсө да
Кайра тартып келе көр,
Кабарды мага бере көр!
Барып келгин, Чубагым,
Барып алып кечигип,
Жата көрбө, чунагым!

Эр Чубакты жиберип,
Аттан түшүп эр Манас
Кырчынын кыйрай жазданып,
Эс алганы жатыптыр.
Нечен күнү уктабай 
Кирпиги жаман катыптыр.
Сырттан Манас сүзүлүп,
Алп уйкуга батыптыр.