УРУШТУН БАШТАЛЫШЫ

Этеги жайык көк күбө,
Эр Коңурбай ушу дөө
Нардай болгон Алгара
Ооздугун көккө каратып:
– Кызыталак буруттун
Сазайын колго берем! – деп, –
Талпагын ташка керем! – деп, –
Опурулуп, оолугуп, 
Кыйкырып жолго салыптыр.
Кытай, манжуу кылкылдап,
Жер союлуп былкылдап,
Жабылып жөнөп калыптыр.

Алдыдагы Алманбет
Эр Сыргакка айтат кеп:
– Жалгыз өзүм калайын,
Астынан тосуп алайын.
Чыгарбай чылгый бир дабыш
Жашынып тура кала көр.
Жакын кирип келгенде,
Качып берем калдаңдап,
«Алманбет качты менден» деп,
Мактанып кубар  өзүмдү.
Как тушуңа келгенде,
Өзүңдөн өтө бергенде,
Капталынан жете көр,
Калабалуу Коңурду
Ыргыта сайып өтө көр!
Конурбай калса жыгылап,
Кол салаары аз калаар,
Калганы бизден жазганаар.

Жел-Камыштын жээгинде
Найзасын кармап тыкыстап,
Күтүп турду эр Сыргак
Беленденип ыкыстап.

Айбаты катуу Коң төрө
Алгара менен алкылдап,
Багалеги балкылдап,
Ак отогот, көк диңсе
Далортодо жаркылдап,
Тотукуштун куйругу
Аркасын жаап жалпылдап.
Коң төрөнүн артында
Кылжейрен менен закымдап,
Кырмыз шаанын Мурадыл,
Кызыл желек, сыр найза
Тоо көчкөндөй бир сайса.
Белинде күрсү казандай,
Бет алган жоодон жазганбай
Аркасында Нескара
Чабдар атты чуратып.
Калмактын Ушаң баатыры,
Өжөрлөнгөн оёндор
Өлүмүн билбей акыры
Кара таандай чуркурап,
Чаң созулуп буркурап,
Кошууну келет дүркүрөп,
Күрсүлүү балбан баарысы
Жааган күндөй күркүрөп.

Эр Коңурбай калчанын 
Жолун тосуп какчайып,
Сарала ат минип чакчайып,
Күтүп турган Алманбет
Күчү артыкча Коң төрө
Жандап өтө бергенде,
Кыраан Алмаң качырды
Кыйкырыгы таш жарып.

Кара аттын башын бура албай,
Кайрат кылып Коңурбай
Каары катуу Алмаңа
Качырып найза ура албай
Атына камчы салыптыр,
Аркасын көздөй бет алып,
Ант ургур качып калыптыр.
Баатырсынган Коңурдун
Жонуна найза батыптыр.
Кара аты күлүк болбосо,
Канын төгүп койбоспу,
Ант ургурду сойбоспу!

Кырмыз шаанын Мурадыл
Арстандай көзү кызарып,
Найзасы колдо узарып,
Алманбетке бет алып,
Алдынан чыгып алыптыр
Мурадылдын найзасын
Кагып ийип Алманбет
Төшүнө найза салыптыр.
Мурадыл калды жыгылып,
Чаңга башы тыгылып.

Кол баштап келген Коң төрө
Кабыргага найза жеп,
Алгара мойнун кучактап,
Кошуунга жетип калыптыр:
– Кайда, калкым, кайда? – деп, –
Калың черүү, көп колдон
Бир көрсөмчү пайда! – деп, –
Коңурбай барат кансырап,
Акылдан танып алсырап.

Дарыгерди табышты,
Жети илекер жыйылып,
Жарага дары жабышты.
Кайраты бойго чачылып,
Кайра баштан Коң төрө
Ооруган жери басылып,
Атына камчы салганы,
Кошуундун арка жагынан
Күркүрөп жөнөп калганы.

Калың кытай кыжылдайт,
Кара курттай быжылдайт.
Ушаң менен Бороончу,
Улуктун бири Нескара
Алманбетке бет алып,
Ат коюшуп жүргөнү.
Дөөлөрдү андай көргөндө,
Алманбет баатыр сүрдөдү.
Сүрдөбөскө неткени,
Аяттын Кара-Суусуна
Алакең качып кеткени.

Ал аңгыча айкырып,
Акбалтанын Чубагы
Арттан жеткен убагы,
Качрып келип Ушаңга
Капталдан найза урганы.
Калдайган бойдон Ушаң дөө
Камгактай жерге кулады.
Муну көрүп Алманбет
Кайра тартып алыптыр.
Ушаңды сайган Чубакка
Бороон дөө найза салыптыр.
Эр Чубактын шол жерде
Кан куюлду этине.
Көкаланы түйүлтүп,
Куйругун жерге шүйүлтүп,
Качып Чубак калыптыр.
Каңгайлардан Нескара:
– Кулду соё көргүн! – деп, 
Айгайды катуу салыптыр.
Как тушунан акырып,
Каарданып бакырып,
Айбатын салып Алманбет
Чубакты сайган Бороонго
Капталга найза салыптыр.

Найзадан Чубак кутулуп,
Айдаган жылкы артынан
Ал да кошо жөнөдү.
Аркасынан кыжылдап,
Каңгайдын колу өмөлдү.
Кошууну кара таандай,
Саадактын огун карасаң,
Асмандан түшкөн жаандай.

Алманбет, Чубак – ал экөө
Аябай качып алыптыр.
Аркасынан көп каңгай
Айгайлап кууп калыптыр.

Алманбет менен Чубактын
Каңгайлар түшүп соңунан
Кетирген кезде шайларын
Сырттан Сыргак баатырдын
Ач кыйкырык жаңырды,
Койчагар мылтык чаңырды.
Сырбараң мылтык октоду,
Алдыңкы куугун токтоду.

Кабылан Алман баатырың
Чамбыл ала чаң болуп,
Соот, чопкут, жакасы
Кызыл ала кан болуп,
Көрүп алып анысын
Көсөл Сыргак таң болуп,
Аялдап токтоп калыптыр.

Ал экөөнүн астына
Качып Чубак озуптур.
Чубактын аты Көкала
Эл ичинде жүргөңдө,
Он эки чапса, бир баскан
Ошондой кашаң мал эле,
Баятадан урушуп,
Кара тер басып камыгып,
Жаадай учуп Жаныбар
Аябай кызып алыптыр.
– Баатыр, өөдө тургун! – деп,
Манаска Чубак барыптыр.

Козголуучу Манас жок,  
Коңуругу баш жарып,
Чоюлуп уктап калыптыр.
Чоочуп барган эр Чубак
Кулагына Манастын
Куру доол кагыптыр.
Какса да болбой эр Манас
Коңурукту «кор» тартып,
Козголбой уктап алыптыр.
Көтөрүп алып көкжалды
Акбалтанын Чубагы
Өз боюна тең кылып,
Таштап ийсе, далп этип,
Өлүп калган кишидей
Жатты кулап шалк этип.
«Бул эмине шумдук?! – деп, –
Ар качандан бир качан
Азабын тартып курдук! – деп, –
Кызыталак кытайдын
Колуна түшүп өлгөнчө,
Кордукту андан көргөнчө,
Өз колумдан өлгөнү оң,
Найза сайып жөнөйүн.
Акыр-түбү не болот,
Анысын кийин көрөйүн».
Деп ойлонуп эр Чубак
Атына мине салганы,
Качырып келип көкжалды
Сооруга найза малганы.
Ошондо да кебелбей:
– Эмне болуп кетти? – деп,
Манас чукуранып алганы.

Анда Чубак кеп айтат,
Ашып-шашып бек айтат:
– Наалат күн, төрөм! - деп айтат.-
Оңбогон сенин кулдарың,
Орчун кол алыс жатканда,
Ойлонбостон буларың
Оодарып жылкы алыптыр,
Калаабаны салыптыр!
Карсылдашып каңгайлар
Кууп келип калыптыр.
Жатканың Каңгай жер болсо,
Каптаган кытай эл болсо,
Эчтеме албай оюңа, 
Таласыңдын боюнда
Каныкейдин койнунда
Колуңду артып мойнуна
Бейкут жаткан эмедей
Не жатасың кенебей?!
Уктай турган жер эмес,
Ушул уйкуң эп эмес!

Анда Манас кеп айтат:
– Ашыкпа, Чубак, – деп айтат. –
Урунбай жүргөн тоо барбы,
Урушпай жүргөн жоо барбы? –
Ал сөздү айтып айкөлү
Кенебейт да кебелбейт,
Анда Чубак эмне дейт:
«Аты да Манас турбайбы!
Заты да Манас турбайбы!
Сөзү да Манас турбайбы!
Өзү да Манас турбайбы!
Манас болсо жолборсум,
Алманбет болсо жолдошум,
Кол келди деп Каңгайдан
Корксом кудай урбайбы!»

Арстан Манас баатырың
Айманбоз минип болкоюп,
Сырнайза колдо койкоюп,
Эр Чубагы жанында.
Алдынан тосо барганы
Алманбет, Сыргак баатырга.
Айбатын салып акырып,
Айманбоз минип бакырып,
Кароолу дажал, огу ажал
Аккелте менен күр койду.
Аламан келген көп каңгай
Кайра тартып, дыр койду.
Аккелте үнү жаңырды,
Арстан Манас баатырдын
Ач кыйкырык чаңырды.

Алманбет, Чубак, эр Сыргак
Сырттандар уруш салганы.
Салышып жүрүп акыры
Арстан Алмаң Сыргакка:
– Жөнөй көр! – деп акырды. –
Кабар бер – деп, – кол жакка!
«Барбаймын» деп айта албай,
Алманбет сөзүн кайтарбай
Эр Сыргак жөнөп калганы.

Алманбет, Чубак, Манастын
Алдынан тосуп калмагы
Айланта курчап алаганы.
Каңгайды санап билүүгө
Адамзаат пенденин
Жетээр эмес дарманы.
Эр Коңурбай зардалы,
Кырмыз шаанын Мурадыл,
Кызыл чоктуу Нескара,
Калмактардын Ушаңы,
Кара жалдуу Бороончу,
Каңгайлардан Ороңгу,
Доңуз мүнөз эр Жолой,
Токшигердин Бозкертик –
Түпөктүү найза кылкылдап,
Дүнүйө жүзү былкылдап,
Көптүгүнөн жол  тийбейт
Шыкырап кошуун калыптыр.

Кайыптан бүткөн Карткүрөң
Жылкыны баштап алыптыр.
Манас, Чубак баатыры,
Башчы болгон Алманбет
Баратышты акыры.
Жоо бөрүсү Алманбет
Эр Чубакка айтат кеп:
– Арт жакта Жолой келатыр.
Атка өбөктөй кала көр, 
Айдаган жылкы чаңына
Көрүнбөй кирип кала көр!
Жолу каткан доңузду
Көмө коюп сала көр!

Аттын түшүп капталга
Өбөктөшүп калганы.
Как тушуна келгенде,
Жолойго Чубак жеткени,
Ачбуудандын үстүнөн
Аңтара сайып кеткени.

Жоо бөрүсү эр Чубак
Найзасын оңдоп алганча,
Калмактын Ушаң баатыры,
Көсөл Чубак баатырды
Көмө коюп өткөнү.
Ушаң дөө найза салганда,
«Баатырдын бирин жыктым!» деп,
Мактангансып калганда,
Сарала ат менен чуратып,
Сандыргалуу Алманбет
Чаңды артына буратып,
Ушаңды сайды сулатып.

Аларды көрүп эр Манас
Жөнөп калды күркүрөп.
Аркасынан көп кошуун
Каптап келет дүркүрөп.
Ат койгон кытай баарысы,
Алооке баштап карысы.
Коңурбайы баш болуп,
Эми келип калышты.
– Арбактуу Жолой улуу дөө,
Кошуундан чыгып, озгун! – деп,–
Олжого алган жылкынын
Астын кайра тоскун! – деп,
Коңурбай буйра салганы.

Буйругун угуп эр Жолой
Кайтарды жооп жайма-жай:
– «Астын тос» деп жылкынын
Айтканың кандай, Коңурбай?!
Арзан көрбө бурутту,
Жылкынын ичи толгон жоо,
Барган адам калбайт соо.
Бирөө деп барсаң, миң окшойт,
Баары күчтүү пил окшойт.
Бирөөн көрүп жетесиң,
Жакын жетип барганда,
Алда кайда жалп этип,
Аттан кулап кетесиң.
Көрбөдүм мындай журутту,
Жылас болгон бурутту!
Кечээ ашына барып буруттун
Олжолоп жылкы алганбыз.
Бойго ченеп иш кылбай
Балакетке калганбыз!

* * *
Ал аңгыча болбоду,
Чамбыл ала чаң болуп,
Кызыл ала кан болуп,
Жараты бар боюнда
Сырттан Сыргак жеткени
Көкчебичти койгулап,
Оорукта кыргыз кошуунга.
Аны көрүп эр Бакай
Алдырай түштү бар далай.
Ошондо Сыргак айткан кеп мындай:
– Каспан тоонун оюнан,
Кара-Суунун боюнан
Жылкынын түштүк изине.
Карткүрөң тулпар агыттык
Келтирип туруп кезине.
Ажыкемдин Карткүрөң
Үйрүн таанып кошкуруп,
Жылкыны баштап алганда,
Кайра жолго салганда,
Каңгайдын колу туюнуп,
Туш-туштан душман куюлуп,
Кабылан баштап кабылдык
Жалын менен чогуна!

Ак асаба булактап,
Абаң Бакай жол баштап,
Кырк чоронун баарысы
Кырк миң черүү кол баштап,
Аккуланы бош коштоп,
Эр Бакай жолго салыптыр.
Кыргыздардын көп кошуун
Урушка жөнөп калыптыр.

* * * 
Аларды таштап салыңар,
Манас, Чубак, Алманбет
Кабарын угуп алыңар.
Кытайдын колу жөнөлүп,
Кыйгыйлап каптап өмөлүп,
Коңурбайдын Алгара 
Кайып түрдүү көркү бар,
Казандай соору даңкайып,
Куланды кууса куткарбас,
Салышкан жоого болгон маш,
Каз мойундуу кара атка
Кан Коңур камчы салыптыр.
Коң төрөнү көргөндө,
Томого тарткан бүркүттөй
Жылмайып Манас алыптыр:
«Тилегеним келди! – деп, –
Соксоңдогон шум калча,
Соо кылбасмын сени!» деп,
Астындагы Айманбоз
Атка камчы салыптыр.
Арстан Манас Коңурга
Маңдайлашып калыптыр.
Калмак ээр кашына,
Как жүрөктүн башына
Айкырып Манас сайганда,
Найза төшкө так этип,
Чарайнага чак этип,
Алаптаган Коң төрө
Нардай болгон кара аттын
Соорусуна шалк этип,
Жерге кулап калыптыр.

Жаалы катуу эр Манас
Кылычты алып колуна,
Конурбайды чабууга
Бура тартып калганда,
Кыйын болду Манаска
Кытайдын кылган чатагы:
Жамгырдай кылып жаа тартып,
Мөндүрдөй кылып ок атып,
Каптады кытай калың кол,
Кайнады душман оңду-сол.

Айманбоз менен болкулдап,
Ак найза колдо солкулдап,
Асты жагы – Итичпес,
Итичпес деген Карасуу,
Тереңдиги бул суунун
Найза салса, бойлобойт.
Айманбоз атты калкытып,
Көкжал Манас баатырың
Көл кечүүдөн чыга албай
Суу ичинде калыптыр.
Арам өлгөн Айманбоз
Мурун тердеп алыптыр.
Тоңуп калып зоңкоюп,
Эти жашып калыптыр.
Көл кечүүдө Айманбоз
Агып кетип баратыр.
Арт жагында Коң төрө
Көзөмөдөп баатырды
Багып кетип баратыр.
Кууш жерге кыраан эр
Аккан бойдон жеткени.
«Султан Манас баатырды
Суу ичинен соём» деп,
Эки көздүн ортосун
Өлчөп туруп Коңурбай
Эңкейип найза салганы.
Таш жүрөктүү көкжал эр
Ирмеп көзүн албады,
Өлчөгөн көзгө найзанын
Учунан бек кармады.
Темири Манас колунда,
Сабы баатыр Коңурда.
Алгара ат менен Коңурбай
Кургакта туруп алганы.
Айманбоз менен эр Манас
Сууда сүзүп калганы.
Акырган бойдон Алманбет
Качырып кирип барганы.
Кайра тартып ала албай
Найзасын таштап Коңурбай
Алдындагы Алгара
Бура тартып алыптыр.
Жулдурган соң найзасын
Журтуна качып барыптыр.

Эрдик менен көгөрүп
Эки найза өңөрүп,
Айманбоз менен калкылдап,
Аккүбө тондун бөксөсүн
Суу кылып алып шалпылдап,
Суурулуп суудан кеткени,
«Кырылганбы кыргыз!» деп,
Маңдайга төрө чыкканда,
Аскердин асты жеткени.

Аргымагын жалпоочтоп,
Аккула атты бош коштоп,
Бозжоргону чайпалтып,
Ак сакалын жайкалтып,
Абакеңиз эр Бакай
Айкырып жетип калганы.
Аккуладай тулпарды
Арстан Манас баатырдын
Астына тарта салганы.

Кулагында шамы бар,
Куюндан бүткөн жаныбар,
Тумшугунун үстүндө
Ноктонун кескен тагы бар.
Мурунтан минбей чабуулга
Буулугуп калган чагы бар.
Караңгыда жол тартса,
Кулагында шамынан
Жол жоголбой көрүнгөн
Касиетүү Кула атты
Конкор баса мингени.
Кадимден берки сырнайза
Карууга баатыр илгени.

Аркасынан кырк баатыр
Аламан коюп келатыр.
Кырк баатырдын баарысы,
Кыргыл баштап карысы,
Калың кошуун, түмөн кол
Кыйкырып кирип калышты.
Аламандап ат коюп,
Аткычылар жаа чоюп,
Мылтыктын үнү тарсылдап,
Доолдун үнү карсылдап,
Кылычтын баары жаркылдап,
Асаба желек жалпылдап,
Кара кыргыз кошууну
Каптап кирип калганы.

Кытайга кыргын салмакка
Бара жатып баатыры
Мукабүлдүү сырнайза
Булгап колго алганы.
Астындагы чоң Кула
Атка камчы салганы.
Түн ичинде суурса,
Өрттөй жанып кызарган,
Уруштуу күндө узарган,
Тоону чапаса, таш кескен,
Денени чапса, баш кескен,
Шиберге койсо, өрт кеткен,
Шилтегени мүрт кеткен,
Зулпукор кындан алыптыр.
Аккула менен чуратып,
Кытайды беттеп калыптыр.
Аккелте мылтык күркүрөп,
Астын баштап кошуундун
Айкырып төрө киргенде,
Качты кытай дүркүрөп.

Кабылан Манас баатыры
Коңурбайды бет алып,
Качырганда акыры,
Башында калбай акылы
Калааны карай бет алып,
Качып калча калганы.
Арстан Манас тез жетти,
Коң төрөдөн эс кетти.
«Алтын кемер чети – деп, –
Айдалынын бети – деп, –
Найзаны баатыр бек сайды, –
Алдым эми!» деп сайды.

Аркадан аккан кызыл кан
Жаба коюп шыркырап,
Шайманы кеткен кезинде,
Шаарына Коңур жеткени.
Каран калган Кара атты
Тай чагынан маш кылган:
Баксалап дубал өндүргөң,
Кайра-кайра чуратып,
Миң аттатып көндүргөн.
Арам өлгөн Алгара ат
Алтымыш бакса дубалдан
Арыштап аттап кеткени.
Баштатадан көнбөгөн,
Өлчөп чураар жери бар,
Баатырыңдын Аккула
Токтоп калды жаныбар.

Эсинен танган  Коңурдун
Кан болбогон жери жок.
Отуз алты табыпты
Ушерге алып келишти.
Кытайда табып кыйын бар,
Кан токтотоор дарысын
Алып келип дарылып,
Аябай тартты баарысын.
Эки жарым күн жатып,
Эр Коңур көзү ачылып,
Эсин жыйып, кеп айтат:
– Кара кыргыз Манастын
Азыркы адам баласы
Табаар эмес айласын!
Ажыдаары, жыланы 
Артынан сойлоп алыптыр.
Көсөө куйрук көк бөрү –
Көкжал эрдин жөкөрү
Көтүнөн ээрчип алыптыр.
Алпкаракуш арбайтып,
Асмандан бутун салыптыр.
Кара чаар жолборсу,
Кайып эрен кырк чилтен – 
Канкор эрдин жолдошу.
Катылган душман соо калбас
Кабыландын бири экен.
Калкты бөөдө кырдырбай
Кара кыргыз журтунун
Мал менен көөнүн жайлайлы,
Аңдадым, кытай, алыңды!
Аябай бергин малыңды,
Алтын, күмүш, зарыңды!
Кызматка бергин кулуңду,
Кызыл акча пулуңду!

* * *
Кыйын кыргын тыйылбай
Каңгайлык менен кыргызда
Күндүз тыным калган жок,
Күн мезгилин алган жок,
Түндө тыным калган жок,
Түн мезгилин алган жок.
Өлүк тоодой үйүлдү,
Тоодой болуп жыйылды.
Каңгай менен кыргыздар
Кан агызып кырылды.
Кызыл кыргын согушта
Кылыч тийип мойнуна,
Кан төгүлүп койнуна,
Көтөрө албай башыны,
Көзүнүн төгүп жашыны
Шылкыйганы андан көп.
Жаны чыгып, дени сууп,
Зыңкыйганы сандан көп.
Эки буту тең сынып,
Шалактаган андан көп.
Эси чыгып уруштан
Алактаган андан көп.

Жалпак өркөч Желмаян,
Кан Манастын кара нар,
Башында алтын нокто бар,
Кара жанын аябай 
Күчтөп келген Желмаян,
Каныкей берген күлазык
Жүктөп келген Желмаян.
Эр Манастын кырк чоро
Кызыл кыргын урушта
Күлазыктан ичишип,
Жабыла атка минишип,
Кайра урушка киришип,
Кайнап кыргыз барыптыр.
Кабылан Манас баш болуп,
Кайрадан уруш салыптыр.