ЖАЛГЫЗ КӨЗДҮҮ МАДЫКАН

Кыргыз, кытай эки журт
Кырылышты салды эми.
Көк букачан Мадыкан,
Маңдайда жалгыз көзү бар,
Майданга келип калды эми.
Ошончо калың каңгайдан
Бул Мадыкан артык эр
Ок өтпөс темир калканды
Кийип алган кези экен.
Башында жалгыз мүйүздүү,
Чоңдугу тоодой Көкбука
Минип алган кези экен.
Астындагы буканын 
Желгенине жел жетпейт,
Басканына мал жетпейт,
Үстүндөгү Мадыга
Алышкан менен ал жетпейт.
Адам уулу түшүнгүс
Өөдө-төмөн сөзү бар,
Бир туруп адам үнү өңдүү,
Оозун ачып сүйлөсө,
Күркүрөгөн күн өңдүү.
Азатбойдон чыккан түк
Апсыйган аюу жүнү өңдүү.
Бука минип күүлөнүп,
Олоңдогон Мадыкан
Кез келегенин талкалап,
Кол салып кирди урушка.
Кыйын уруш болду эми
Кысталаң болуп кыргызга.

«Оюна койсо Мадыны,
Түпкө кытай жетет – деп, –
Түгөл кырып кетет!» деп,
Ошол кезде эр Манас
Мадыкан менен бештешип,
Аралашпай четтешип,
Өлбөгөн жерде калышып,
Экөө жүрөт салышып.
Көкбука менен Аккула
Катар жүрөт жарышып.

Бул урушту көргөндө.
Алманбет, Чубак, эр Бакай,
Сыргак, Серек, Ажыбай,
Жалпы берен кырк чоро
Мадыкандай балбанды
Тегеректеп алганы.
Көзүнө илбейт Мадыкан
Бир Манастан башканы.

Кыстоо салып Мадыга,
Кайраттанып чамынып,
Кырк чоронун баарысы
Текши кирди жабылып.

Алты миң кытай, сан калдай
Кыстоодо калган Мадыга,
Ажыратып алууга
Алар кирди камынып.

Мадыккан баатыр эр экен,
Кабылан Манас болбосо,
Такыр кырып кыргызды
Таптап кетээр неме экен.

Эр Манас менен Мадыкан
Тиктеше түшүп эки шер
Бирин бири аябай
Бирдей найза салганда,
Титирей түшөт кара жер.

Алыша албай турганын 
Алыстан Коңур көрдү эми.
«Караан болуп берсин» деп,
Кошуунун айдап кирди эми.
Кытай, калмак мол келди.
Каканчыга бет алып,
Кайнаган кыргыз мол келди.
Тирешкенде эки жаат
Сарыталаа бети термелди.

Камандай богон Жолойго
Чубак баатыр жетти эми,
Жеткен жерде Жолойдун
Башын кесип кетти эми.
Жабыла качты буруттан
Жалпы каңгай кошууну.
Ошондо да качпастан,
Качып каңгай кеткенге
Жалгызсырап шашпастан
Жеке калды Мадыкан.
Жеке калган Мадыны
Баатыр Манас баш болуп,
Тегеректеп алышты.
Алманбет жетип тиштенип,
Аябай келип бир сайды,
Ажыбай менен Сыргагы,
Акбалтанын Чубагы,
Үчөө катар күр сайды.
Кадимки баатыр эр Бакай
Бу да келип бир сайды.
Жабыла баары сайганда,
Каңгайлардын Мадыкан
Мурунтуктан кол кетти,
Үзөнгүдөн бут кетти.

Кабылан Манас баатырың
Аккула менен зыргытып,
Мадыканга жетти эми. 
Көкбуканын үстүнөн
Көмө сайып өттү эми.
Улаккандын эр Сыргак
Мадыкандын Көкбука
Башын кесип кетти эми.

Букадан Мады түшкөндө,
Алоокенин Коңурбай
Чымын жанын аябай:
«Каңгайдын дөөсү өлгөндө,
Мен эмине болом? – деп, –
Кара кытай журтумду
Кай бетим менен көрөм! – деп, –
Андан көрө аянбай
Мадыкканга жетейин,
Калың бурут ичинен
Ажыратып кетейин!»
Деп ошентип Коңурбай
Жан аябай бакырып,
Урааны экен каңгайдын:
– Мөндү, мөндү, мөндү! – деп,
Мөндүлөп ураан чакырып,
Кошуунун каарып айдаса,
Бөрүкөз менен Музкиндик
Кошо кирди камынып,
Чоң Ылама балбаны,
Кытай, манжуу, калмагы
Чогуу кирди жабылып.
Мадыканга жетээрде,
Ажыратып кетээрде,
Каканчынга бет алып,
Кыргыздын колу жабылды.
Азизкандын Алманбет,
Акбалтанын Чубагы,
Качан да болсо жолго сак,
Улаккандын Сыргагы
Каптап келген каңгайдын
Астын тоскон убагы.

Ошол чакта зор Бакай
Канболот кылыч колго алып,
Айкырып мурун жетти эми,
Жеткен жерден Мадынын
Башын кесип өттү эми.