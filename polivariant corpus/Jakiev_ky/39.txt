КАКАНЧЫНДЫН АЙЛАСЫ

Эр Мадыкан өлгөндө,
Баштагыдан миң эсе
Зору келип калыптыр.
Калың каңгай кошууну
Чогуу келип калыптыр.
Топурак учуп, чаң каптап,
Адамдын көзүн бүтөдү.
Бири өлсө, миңи жабылып,
Кайрадан каңгай күчөдү.
Жеткилең мыкты Алманбет
Кызыл чоктуу кытайдын 
Кыраанындай түйүлүп
Таш сайынган калмактын
Калдайындай кийинип,
Бөлүнгөн жалгыз жол менен
Чет-Бээжин карай бет алып,
Кара туусун көтөрүп,
Калмак болуп калдырып,
Кытай болуп балдырап,
Качып жөнөп калганда,
Бул амалды салганда,
Калмак, кытай, манжуусу
Кошо качты дыркырап.

Каарданып кан Манас
Чамдап калган кези экен.
Тегерегин эр Чубак
Айдап калган кези экен.
Музбурчак, Көкчө эрлери
Калың кытай кошуунун
Ийрип алган кези экен.
Бир жак четин зор Бакай
Сүрүп айдап баратат.
Берен Сыргак кырааның
Аржагына бир чыгып,
Бери жагын жапырып,
Кара кытай, манжууну
Түрүп айдап баратат.
Артынан түшүп каңгайдын
Кыраан эрлер бакырып,
«Манастап!» ураан чакырып,
Кууп жүргөн кези экен.
Кырып, жоюп, кыйратып,
Ителги таанга тийгендей
Тийип жүргөн кези экен.

Калың каңгай чуркурап,
Баары жалпы качкан жер.
Талаага өлүк жык толуп,
Далай тулпар бош калып,
Чылбырын тепсеп баскан жер.

Кечилдин каны Коңурбай
Астынан чыгып Манастын,
Сүрүнөн коркуп тура албай
Шашып калган кези экен.
Каңгайды карай дыр коюп,
Качып калган кези экен.
Артына калча караса,
Кабыландын Аккула
Омбул-домбул түйүлүп,
Оңко аткандай жүгүрүп,
Араандай оозу ачылып,
Кан аралаш ак көбүк
Омуроодо чачылып,
Башын жерге салыптыр,
Тоңкочуктап жер чулгуп,
Эти кызып алыптыр.
Үстүндөгү Манастын
Өрттөй көзү жайнаптыр,
Ачуусу катуу кайнаптыр:
«Оң далынын чети – деп, –
Өпкө-боор бети» деп,
Найзаны таамай кармаптыр.
Денеге найза тийгизбей,
Теги калча эр экек,
Кылычын сууруп имерди,
Айкөлүңдүн найзасын
Үзө чаап жиберди.

Жанын таштап эр Манас
Калчаны кууп алганын 
Капкайдан Алмаң көрдү эми:
«Айласы зор шум калча
Капкадан эми кирет – деп, –
Алагөөдөн эр Манас
Капкага кирсе, өлөт!» – деп,
Кара кытай, манжуунун
Колуна Манас тийээрде,
Дарбазага кирээрде,
Жебеден мунун жетти эми,
Илип алып чылбырдан
Эр Манасты булкунтуп,
Энтиктирип, жулкунтуп,
Кайра тартып кетти эми:
– Арстаным, теңелбегин калчага!
Карарып жаткан кара бел
Адам ашаар бел эмес.
Алоокенин Коңурбай
Адам ойноор эр эмес.
Ачылып турган дарбаза
Эсенкандын эшиги.
Калп жеринен шум калча
Качымыш болуп калбайбы!
Каалгасынан киргизип,
Каран түн башка салбайбы!
Камдап койгон балбандар
Эшикти бекем жаппайбы,
Эсебиңди таппайбы!
Качан болсо калчанын
Бул кыла жүргөн кесиби! –
Деп ошентип Алманбет
Кармап чыкты Манасты.

Арстан Манас баатырың
Алышканын токтотуп,
Туу түбүнө барды эми.
Өлгөндөн калган калың кол
Чогулушуп алышып,
Доолбасты кагышып,
Калк эсебин алышып,
Элүү башы, онбашы,
Жүзү менен миңбашы
Эсеп кылды кыйласы.

Жараты оор жоокердин
Жастык коюп башына,
Ок жуткуруп окшутуп,
Тинтүүр менен түрткүлөп,
Житкен окту копшутуп,
Аштар алып колуна
Тилип жаткан андан көп.
Колу-буту сынганды
Шакшак таңып мөңкүтүп,
Минип жаткан мындан көп.
«Мал болоору белгисиз,
Баланча жаман жатыр» деп,
Кабар берип калкына
Келип жүргөн андан көп.
Учкаштырып кай бирөөн
Желип жүргөн мындан көп.
«Өлүгүңдү алгын» деп,
Шалактатып өңөрүп,
Берип жүргөн андан көп.

Калк атасы кан Кошой
Калк каттаткан ал болду.
Эштектердин Жамгырчы
Эсептеген бул болду.

Колду кайра курашып,
Алманбетке өткөрдү,
Өткөргөнүн көз көрдү.
Кечээ көргөн бүгүн жок,
Ушундай экен дүйнө бок:
Жабыла уруш кылганда,
Мүшкүлдү эрлер көрүптүр.
Кыргыздын калың колунан
Далай эрлер өлүптүр.

Жалпы эсепке киргенде,
Жеке тактап келгенде,
Белгилүү берен Чубак жок,
Белге таңуу чунак жок.
– Эр Чубактан айрылып,
Эми кантип жүрөм?! – деп,
Боздоду Манас кайгы жеп.

Ээрлерин жазданып,
Кыбыланы баштанып,
Эр Манастын кошууну
Чыканактап калды эле,
Куш уйкуну салды эле.

Асмандан жылдыз бириндеп,
Талаанын жели дирилдеп,
Тараза жылдыз батканда,
Таң кашкайып атканда,
Уйкудагы калың кол
Жаңыдан туруп жатканда,
Манжуунун каны Нескара,
Нескараны баш кылып,
Кырк төрөсүн каңгайдын
Эки-экиден кошоктоп,
Акбалтанын Чубагы
Жалгыз айдап алыптыр.
Сүйүнгөндөн айкөлүң
Тура калды барбактап:
– Эр Чубак! – деп дардактап. –
Каңгайлардын Нескара,
Такыядай Таласты 
Талап алам дечү элең!
Таластагы Манасты
Байлап алам дечү элең!..
-Баатыр, өлтүрсөң да айлам жок!
Тирүү койсоң өзүмдү,
Кыл дегениң кылайын,
Кызматыңда турайын!
Чет-Бээжиндин көп манжуу
Элимди тартуу кылайын.
Алтын кеним, жайлуу төр
Жеримди тартуу кылайын! –
Жанталашып Нескара
Жаагын жанып турганда.
Көкжал баатыр Манасың
Сууруп алып кылычты,
Арстандай көзү жайнады.
Азизкандын жалгызы
Алманбет тура калганы:
– Береним Манас, шашпагын!
Кара кытай, манжуунун
Коңурбайдан кийинки
Баш ийүүчү ханы ушул.
Өлтүргөн менен пайда жок, 
Андан көрө тилимди ал,
Нескара кармап көрөлүк,
Кырк төрөсүн калтырып,
Ажыбайга биз кошуп,
Эсенканга барууга
Бир төрөсүн берелик.
Не дейт экен  Эсенкан
Тамырын тартып билелик.

Мындай сөздү укканда,
Абасы Бакай баш болуп,
Кеңеш кура салды эми.
Аргын кан уулу Ажыбай
Атасы менен кас болуп,
Манаска келип кошулган.
Жетимиш бурку тил билген
Жеткилең чечен жан ошол.
Ок өтпөс тонду кийгизип,
Карткүрөңдү мингизип,
Эки миздүү Ачболот
Ичинен кылыч илгизип,
Эсенканга элчиге
Ажыбайды жүргүздү.
Элчиликке барууга
Эйбит кандын Үрбүсү
Жолдош болду жанына.

Экөө бара жатканда,
Айжаңжуң менен Күнжаңжуң,
Эсенкан менен Коңурбай
Төртөө чыгып туруптур
Бийиктеп салган мунарга.
– Элчиге келген буруттун
Эч бирин койбой соём! – деп,
Коңурбай кирди жулунуп.

– Калча деп койсо, Конурбай,
Барбактап калат экенсиң!
Элчилерин өлтүрсөң,
Түгөнүп чантуу калабы?!
Алманбетке тең келбей
Кайра качтың, Конурбай.
Капкага кирип алганда,
Күпүлдөп калган белемсиң!
Ааламды бузуп ийгенсип,
Дүпүлдөп калган экенсиң!
Элчилерин өлтүрсөк,
Эгерим Манас оң кылбайт! –
Эсенкан мындай дегенде,
Тырчып калды Коңурбай:
«Чет-Бээжин туруп нетейин,
Түп-Бээжинге кетейин!
Кадырды билген Карыкан,
Карыканга жетейин!» –
Каарданып калдактап,
Кырк кандын зору чоң калча
Жөнөп берди далдактап.

Чет-Бээжинде Эсенкан,
Эсенкандын дарбаза
Эшиги эпсиз тар экен.
Кыргыздан элчи барганда,
Алтындаган дилде так – 
Эсенкандын жанында
Айжаңжуң менен Күнжаңжуң
Бирге олтурган чагы экен.

Элчилерге кошулуп,
Ашпозчу болуп аларга,
Ээрчий келген Шуйкучу
Тизеси жерге бүгүлүп,
Элчилер жок тим жайда,
Эсенкандын алдында
Кытайынча жүгүнүп,
Жаны калбай безилдеп,
Сайрап турду Шуйкучу:
– Буруттан чыккан Манастын
Телегейи тең экен,
Кытай журту биз түгүл,
Он сегиз миң ааламды
Кырып кетээр шер экен.
Кан агызып казатта
Кан Жолойдой эр өлүп,
Башкасын айтып нетейин,
Мадыкан дөөбүз дагы өлүп,
Кезиккендин баары өлүп!..
Калың уруш салганда,
Нескараны баш кылып,
Жалгыз Чубак чоросу
Кырк төрөңдү кошоктоп,
Байлап келди, дүнүйө!
Астына салып коржоктоп,
Айдап келди, дүнүйө!.. –
Ушундай деп өкүрүп,
Өксөп турду Шуйкучу.

Айжаңжуу менен Күнжаңжуң
Эсенкан үчөө эрчишип,
Буруттун жайын көрмөккө
Мунарга чыгып караса,
Темирден көпкөк тон кийип,
Тегиз тулпар ат минип,
Түбүнө азыр жетчүдөй,
Коё берсе, Бээжинди
Азыр бузуп кетчүдөй
Текши бурут камынып,
Тепсеп кетээр немедей
Тегеректеп жабылып,
Жабылганын көргөндө,
Алек болду Эсенкан.
Эмне десе буруттар
Көнмөк болду Эсенкан.
Чет-Бээжиндин кандыгын
Бермек болду Эсенкан.
Алача келин, сулуу кыз
Айдап берип тартууга,
Кан көтөрүп Манасты,
Жан соогалап өлүмдөн
Калмак болду Эсенкан.
Калың кыздын баарына
Желбегей торко кийгизди,
Желбеген жорго мингизди,
Кылка кызыл кийгизди.
Карлуу жерге кар жааса, 
Карды көр да этин көр.
Кар үстүнө кан тамса,
Канды көр да бетин көр.
Ошондой ашкан сулуудан
Бели тутам, жалжал көз
Керилген кыздан миңди алып,
Канча төөгө жүк артып,
Пилге жүктөп, дилде алып,
Кан Эсенкан баш болуп,
Капкадан чыкты Манаска:
– Журтту бекер кырба? – деп, –
Эр Манастын алдына
Тартуу тартып суранып.-
Каканчылуу Бээжиндин
Кандыгын бердим, билип кет.
Астымдагы алтын так
Сизге бердим, минип кет.
Нескара каным өлтүрүп,
Сындырба менин белимди.
Кан көтөрүп элиме,
Бердим Бээжин жеримди.
Кызматыңды кылайын,
Айтканыңа көнөйүн.
Кыргында өлгөн адамың
Кунун төлөп берейин.

Эсенкан мындай дегенде,
Кароол кандын баарысы
Таазим кылып Манаска
Кулдук уруп ийилип,
Кырк жылы сууга чыласа,
Кыярып өңү оңбогон
Алтын түстүү килемди
Алып келип жайды эми.
Айкөл Манас султанды
Ак килемдин үстүнө
Отургузуп алды эми.
Кан Эсенкан баш болуп,
Көтөрүп алып барды эми.
Эсенкандын алтын так,
Алтын такка мингизип,
Каканчындын Бээжинге
Кан көтөрүп салды эми.

Шуйкучу митаам кытайды
Кылыч менен кыйдырып,
Отургузуп сүннөткө
«Чын» мусулман кылды эми.

Эрки менен буруттун
Жүрө берди Шуйкучу.
Ашпозу болуп Манаска
Кире берди Шуйкучу.
Кандай кылган эрдигин,
Кан Манастын кеңдигин
Биле берди Шуйкучу.
Кылыгы менен жоругун
Чийе берди Шуйкучу.

* * * 
Манасты мындай таштайлы,
Эмдиги сөздү баягы
Коңурбайдан баштайлы.
Түп-Бээжиндин өзүнө,
Карыкандын үстүнө
Жеткен экен Коңурбай:
– Манасыңа чалдырдык,
Бурутка катуу алдырдык!
Кармашканда кан өлдү,
Караламан баары өлдү!
Кулагы темир Чоңбалбан,
Кутан алп барып жайланды.
Кырк төрөсү баш болуп,
Манжуунун каны Нескара
Колго түшүп байланды.
Кара калмак калкыңдан
Кайран Жолой кан өлдү.
Төмөнкү шибээ канынан
Ылама балбан дагы өлдү.
Манасың кыйын эр экен,
Шай колдогон шер экен.
Бир караса, бир киши,
Айкырып найза сунганда,
Арстан жолборс сүрү бар,
Каарданса, миң киши! –
Деп ушинтип Коңурбай,
Чоң канына барганда,
Көөдөнгө батпай көп санаа,
Кытайлардын Коңурбай
Көзүнүн жашы он талаа.

– Ушул турган «Бээжинге
Алты ай сурак кылат» деп,
Туула электе бул Манас
Даңзабызга катталган.
Алты ай Манас кан болот,
Андан кийин жай болот! –
Минтип айтып Карыкан
Бээжинге кабар кылды эми,
Курчтун жайын билүүчү
Усталарын жыйды эми.
Усталары келишип,
Учуна ууну жаптырып,
Жасай берди найзаны.
Тийгенде ажал жетсин деп,
Алты ай жасап бүттү эми.
Найзаны алып Конурбай
Кез келээр күндү күттү эми.

«Бээжинге Манас кан болуп,
Алтын такка минди» деп,
Үзүктөй калпак Шуутуну
Желмайанга мингизип,
Сүйүнчүгө жиберген.
Мына ошондо эр Шууту
Таласта кыргыз ногойго
Сүйүнчүлөп барды эле
Каныкейдин өзүнө.

Каныкей кайдан сүйүндү!
Сүйүнмөк тургай күйүндү:
– Бээжинди билди дегенче,
Бейпайга калды десеңчи!
Алтын так минди дегенче,
Ажалы жетти десеңчи!
Бээжинге туруп кан болсо,
Кыраандардын баарысын
Кытайга курман чалдырат!
Бээжинде жатып мерт болсо,
Аркада эркек бала жаш,
Арка кылаар тууган жок,
Агайындын баары кас! –
Кайгырып ыйлап Каныкей
Үзүктөй калпак Шуутуга
Алты күлүк ат берди. –
Кайта бачым баргын! – деп,
Алакандай кат берди.

Шууту жетип Манаска
Таластан кабар салганда:
– Төрөлгөн уулуң Семетей
Балтыр бешик болуптур.
Буркурап ыйлап Каныкей
«Таласка тезден кайтсын – дейт, 
Бели катуу Бээжинге
Бейлебей жатса өлөт» дейт! –
Ушинтип какшап турса да,
Айкөлүң тилге көнгөн жок.
Таласка кайтып кетүүнү
Оюна көкжал илген жок.
Алты кандын баарысын
Калтырбастан келсин деп,
Эр Үрбүнү чаптырды.
Чогулганда калың калк
Эр Манас сөздү баштады:
– Калайык калың көзмө-көз
Баарың мында турасың.
Зордугум болсо, кечип кой!
Оолуккан сөзүм бар болсо,
Ордолуу журтум, кечип кой!
Орчун журтум, баарыңды
Бээжинге казат кылам деп,
Айдап келдим кембайлап.
Убалың менде калбасын,
Атам кары дегениң
Азыр кайткын жериңе.
Өзүм начар дегениң
Эми кайткын жериңе.
Кайта бергин кетээриң
Туулган-тууган элиңе.

Деп ушинтип эр Манас
Жардык айтып турганда,
Калайык дүрбөп, элди эстеп,
Каткырып ыйлап, кубанып,
Киндик кесип, кир төккөн
Ойноп өскөн жерди эстеп,
Кетмек болгон кыргызга
Кыраан Бакай баш болуп,
Кан Жакып кошо козголуп,
Кайтмак болду Таласка.
Катагандын кан Кошой
Карып калган чагы эле,
Журтума жетип өлсөм деп,
Кошо чыткы Бээжинден.
Элемандын эр Төштүк,
Нойгуттардын Акбалта
Алар да кайтты жерине.

«Буруттун көбү кетти» деп,
Кытайга дароо даң болду.
Сугарып ууга жалаган
Түпөгү алтын найзаны
Асемдеп колго алганы,
Күндүзүндө тынчы жок,
Түн ичинде уйку жок,
Манасты Коңур аңдыды.

Коңурбайга кабарчы,
Көз байлоочу, сыйкырчы
Манжу деген балбаны
Олоңдой болгон айдарын
Төбөсүнө түйдү эми.
Белге оронгон дүнгө кур
Селде кылып чалды эми.
Кожолордун эндей тон
Үстүнө баса кийди эми.
Кара кашка эшекти
Кампайа тартып минди эми.
Аса-муса колунда,
Ак куржуну жонунда,
Алда айтып бурутча,
Думанача агуруп,
Жолду көздөй салды эми.

Думана жакын барганда,
Күтүп жүргөн Шуйкучу.
Табактай болгон бир нанга
Ичине салып жазганын
Жан кишиге байкатпай
Бере салды Шуйкучу.

Нанды алып сыйкырчы
Бура тартып дыр коюп,
Коңурбайга жетти эми.
Алып келген көмөчүн
Бере салып өттү эми.

Сындырып калча караса,
Шуйкучу берген каты бар:
«Баатырым Коңур, кебимди ук,
Жүрөктө жаткан черимди ук.
Ит көрбөс жаман турмушта
Канча жыл жүрдүм кыргызда!
Ар кимдин сактап эшигин,
Тыңчылык болду кесибим.
Мерт болоор жерин Манастын
Аныктап билсем дечүмүн.
Бээжинди билген Манаска
Алыша келсе, ал жетпейт,
Атышкан менен ок өтпөйт.
Кан Манас сырын айтайын,
Касиеттүү жан экен,
Ар учурда күнүгө
Таң кашкайып сүрөөрдө,
Чоң суунун барып жээгине,
Адегенде артын жууп,
Анан кийин бетин жууп,
Бүткөн боюн тазалап,
Акырында бутун жууйт.
Өтүк кийбейт бутуна,
Жарагы жок үстүндө,
Жалаң чапан жамынып,
Кооптонбой эч кимден,
Асманга колун көтөрүп,
Коргошун болуп бүткөн бой
Сыйынып жалгыз турганда,
Мүмкүн эмес өлтүрүш
Андан бөлөк учурда,
Ушунда айла болбосо,
Зили чукуйт көзүңдү,
Жок кылат сенин өзүңдү».

Муну окуп Коңурбай,
Уу менен учун сугарткан
Найзаны бекем колго алып,
Эликтей болгон Алгара
Ээр тонумун токунуп,
Кылыч жанда кыңгырап,
Айбалта белде шыңгырап,
Асынганы очогор
Оң ийнинде оркоюп,
Чет-Бээжин карай бастырды
Опол тоодой зоңкоюп.

Кырк дарбаза Бээжиндин
Капкага жакын барганда,
Ар эшигин кайтарган 
Ар биринде бир чоро,
Кырк чоро күткөн дарбаза.
Кыргылчал менен Акаяр
Таң мезгили болду деп,
Бекем уктап калышкан.

Ачык турган эшиктен
Алгара менен шып этип,
Басканы жанга билинбей
Коңурбай кирип кеткени.

Манасты бүгүн кайтаруу
Ажыбайдын кезеги.
«Тыштан жоо келбейт» деп,
Капылетсиз болуптур.
Ат үстүнөн найзасын
Кара жерге уруптур.
Найзасына сүйөнүп,
Карткүрөңдүн үстүндө
Катуу уктап калыптыр.

Көкжал Манас баатырың
Басып сууга барды эми,
Колун сууга малды эми,
Кол дааратын алды эми.
Бутун сууга малды эми,
Бут дааратын алды эми.
Таң алдында багымдат,
Сыйынууга камынып,
Опол тоодой эр Манас
Өтүгү жок, жылаң бут,
Туулга жок, топучан
Дарыянын боюнда
Чепкенин турду жамынып.

Бою балкып шер Манас,
Эки колун көтөрүп,
Куптага туура турганда,
Кечилдин каны Коңурбай
Алтын жебе найзаны
Ала коюп имерди.
Арстан баатыр Манасты
Кыр арканын сүбөгө
Матыра сайып жиберди.

Ошондо Манас бүк түштү,
Анан кийин көкжал эр
Төбөсү менен тик түштү.
Уктап калган Ажыбай
Умачтай көзү ачылды.
Антаңдаган Ажыбай
Коң төрөнү качырды.
Коңурбайга жете албай,
Же Манасты таштап кете албай,
Аркага кирген кыйгакты
Бурап сууруп алды эле,
Найзанын тыгы кырт этип,
Белинде сынып калды эми.

Алоокенин Коңурбай:
«Манасты жайлап келдим!» деп,
Баарына кабар салды эми.
Топурак учуп, тоз болуп,
Толгон кытай козголуп,
Жердин бети кылкылдап,
Асабасы калкылдап,
Калкандары шаркылдап,
Көйрөңдөнүп Коңурбай,
Көк канжасы куркурап,
Көп кошуунун каптатып,
Келе жатат чуркурап…

Алтындаган чатырда
Арстан Манас баатырдын
Алы кетип баратат.
Азизкандын Алманбет
Каңырыгы бек түтөп,
Медет деген дарыны
Жаратына берендин
Беш которуп салды эми.
Себеп деген дарыны
Сээп туруп салды эми.

Дарыны мынча салган соң,
Жараттын уусун алаган соң
Көкжал Манас султандын
Ооруган жери басылды.
Баштагыдай кубат жок,
Кан азайып саруулап.
Жанынан кетпей Алманбет
Күндө турду дарылап.
Байтал бээнин казысын
Жаратына тарттырып,
Канкорду атка мингизди:
«Жылгындуу Кең-Кол боюна,
Кең Таластын оюна
Жалгызыңды көргүн» деп,
Кан Манасты жүргүздү.
Азык-түлүк мол берди,
Нечен миң-миң кол берди.