МАНАСТЫН БАЛА ЧАГЫ

Айдан айдан ай өтүп,
Ай мезгили болуптур.
Бала Манас ошондо
Жетиге жашы толуптур.
Бала да болсо башынан
Пендеден башка сыягы.
Ар мүчөсүн карасаң,
Адамдан башка турганы.
Кээ бир күнү карасаң,
Кездей белин буунат,
Керээли кечке жуунат.
Адал-арам түк билбей
Ар бир түрлүү иш кылат
Байлатпаган жиндидей,
Кыялына келгенин
Кылбай койбойт билгендей.
Балкайган жапжаш баланын
Шер экенин ким билди!
Эч нерседен жалтанбас
Эр экенин ким билди!
Бешке чыга келгенче,
Берениң Манас баскан жок,
Балача чуркап шашкан жок.
Сегизге жашы келгенде,
Күйүп турган чок болду.
Күлдү кыргыз ичинде
Мындай тентек жок болду.
Кырк баланы кырк үйдөн
Бир күнү жыйнап алыптыр.
ЧоңАлтайдын талаага
Чогулуп оюн салыптыр.

Кара калмак, манжуудан
Сексен бала барыптыр.
«Тентип келген бурут – деп, –
Бул буруттун балдарын
Чуркуратып курут!» деп,
Жаалына алып бирдаары
Жалынса болбой урганы.

Ошондо Манас бакырды:
«Кыргыздап!» ураан чакырды.
Кара чокмор алганы,
Карсылдата салганы.
Сексен бала дыркырап,
Быт-чыт болду быркырап.
Далайдын көзү чыгыптыр,
Далайдын колу сыныптыр.

«Бай Жакыптын бул уулу
Бир балакет кылат» деп,
Калайык ушак кылыптыр.
Бай Жакып байкап күйгөнү,
Баары сөзүн калтырбай
Байбичеге сүйлөдү:
– Аңдасам, балаң акылы аз,
Жөнүн таппайт, дөөлөт мас.
Кордук көрдүм жашыман,
Азап тарттым башынан.
Маңгулда жүрдүм мал багып,
Манжулардын журтунда
Канча жыл жүрдүм жан багып!
Азып келип, мал күттүм – 
Алтайым жакшы жер эле.
Нээти таза, ичи кең
Калмагым сонун эл эле.
Бөйөндүн уулу Чаянды,
Калмак деп көөнүм жерибей,
Жашыман жаным таянды.
Кызматын актап кылган соң
Бакдөөлөт кызын маа берип,
Чаяндан таптым аянды.
Кутура берсе Чоң Жинди
Кайнатат экен шорумду!
Чачат экен чунак уул
Санкара жыйган малымды.
Төктүрөт экен чунак уул
Бул калмакка канымды!
Баркын билбейт дүйнөнүн,
Мал азабын балага
Бир тарттырып көрөлү.
Малдын баркын билгизип,
Ошпурга малай берели.

«Макул экен бул сөз» деп,
Байбиче кабыл алганы.
Чакырды Жакып баланы,
Жакыптын айткан балага
Мындай болду талабы:
-Бизде жылкы да жок, төө да жок, 
Жүздөн ашпайт коюбуз.
Балам, мал табаар кезиң келди- деп,
Ошпур деген чоң бай бар,
Козусун барып, багып кел,
Акыңа кой берээр – деп,
Ошпурга берди бай Жакып
Чоң Жинди аттуу баланы.
Чыйырды ыйлап чыркырап,
«Ошпурбайлап» жалынды:
– Айланайын Ошпурбай!
Өлгөндө көргөң бул бала,
Тентегин тыйаар чама жок,
Аманат бердим колуңа!

«Кой,  ай!» деген киши жок, 
Ошпурга Манас барганы,
Кайтарганы көп козу,
Тентеги күчөп ашынды.

Козусун балдар жайыптыр,
Колуна чыбык алыптыр.
Тоону көздөй жобурап,
Баратышса кобурап,
Каршы алдынан карышкыр
Качырып чыга калыптыр.
Кыраан бала эр Манас:
Муну бөрү дейби? – деп, –
Адамды бөрү жейби? – деп, –
Кулагынан алам! – деп, –
Өлтүрө чаап салам! – деп, –
Жанына чуркап барыптыр.

Көтөрүп алып бир козу
Карышкыр качып кеткени.
Козунун канын кубалап,
Артынан Манас жеткени.

Жетип барып караса,
Аттары бар канаттуу,
Аргымак бедөө минишкен,
Аземдүү тонду кийишкен
Бир үңкүрдө кырк киши,
Бир өтөккө жык киши.

Козусу аман маарап тур,
– Көрдүңөрбү бөрүнү,
Бөрү кайда кетти? – деп,
Козуну Манас карап тур.

Адамдар айтат анда кеп:
– Бөрү болгон бизбиз – деп. – 
Кызыр Илияс деген бар,
Кырк күнү сени издеди.
Козуңа тишти биз салдык,
Кырк чилтен деген биз – деди.

Анда Манас кеп сурайт:
– Кандайлыктан адамдар
Карышкыр болдуң? – деп сурайт.  
Кана, көкбөрү болчу, көрөйүн,
Көргөн соң анан көнөйүн.

Каткырып ийип кырк чилтен
Бир силкинип, бирөөбү
Көкбөрү боло калганы.
Бирде бөрү, бирде адам:
– Мындан ары билип жүр,
Илияс кызыр колдошун,
Кырк чилтен болот жолдошуң! –
Аңгыча арттан Чегебай
Бала келе калганы. – 
Баланын аты Чеге – деп,
Кырк чилтен айта салганы. – 
Чеге дебе эми сен,
Кутман болоор сага дем,
Кутубий деген ат консун.
Дагы отуз тогуз жолдошуң,
Аларды кудай колдо! – деп, –
Отура бербей бу жерде
Чыгалы эми жолго – деп, –
Кайып болду көзүнөн
Кыпындай неме калбастан
Кырк кишинин өзүнөн.

                  * * *                  
Ошпурда жүрүп Манасың
Он эки жашка келиптир.
Урунаарга тоо таппай,
Урушаарга жоо таппай,
Койчулардан кырк бала
Жыйнап алып талаага
Торпок минип топоңдоп,
Толгон бала чогулду.
Чоң Жиндиге көп үйүр
Болгон бала чогулду.
Кырк баланын баарысы
Тегеректеп Манасты
Ойноп оюн, чаң салып,
Козудан кармап союшуп,
Шишке сайып тоюшуп,
Кунан чаап, ойноп бакырат,
Бакырганын байкасаң:
«Манастап!» ураан чакырат.

Аны көрүп Ошпурдун
Жүрөгү түштү болкулдап,
Боконо сөөгү солкулдап:
«Атаа, оңбогурдун баласы
Оолугуп жини кармаса,
Өз билгенин талаага
Кылып салган турбайбы!
Бай Жакыптын козусун
Кырып салган турбайбы!
Балаңды тыйып алгын деп,
Бай Жакыпка барайын.
Куу баладан кутулуп,
Анан тынчтык алайын».
Деп ойлонуп Ошпуру
Барды Жакып байына:
– Өзүңөрдө кой багып,
Жүргөн мен бир жакырман.
Айталаага кырк бала
Алачыктан салыптыр.
Ортосунда жинди уулуң 
Султан болуп алыптыр.
Этке тойгон кырк бала
Жөө күлүк чаап бакырат,
 «Манастап!» ураан чакырат.
Уулуңдун аты Чоң Жинди,
Анын Манас атын ким билди?!
Жинди уулуңду тыйбасаң,
Кытай, калмак, манжуу журт
Балээни башка салбасын,
Балаңды болбос албасың.

Бай Жакыптын байбиче
Акырын сүйлөп муну айтты:
– Малың арбын, балаң жок,
Зарлап көрдүк Манасты.
Аман жүрсө жалгызың,
Үзүлгөнүң уланат,
Чачылганың жыйылат.
Уулум тентек чыкты деп,
Кайгырбагын малыңа,
Адалга бур пейлиңди,
Атаганат дүнүйө,
Алтайды айттың жерим деп,
Калмакты жүрсүң элим деп!
Бул Алтай бизге жер эмес,
Бул калмак бизге эл эмес.
Уу чылайт идиш күбүңө,
Бу калмак жетет түбүңө!
Буза бербей санаамды
Алып келгин баламды.

Байкап туруп бу кепти
Бай Жакып алды оюна:
«Баламды алып келейин,
Байбиченин колуна
Соо-саламат берейин».
– Ошпур байым, жүргүн – деп, 
Ошол күнү кечинде 
Бай Жакып жете барганы
Койчу Ошпурдун үйүнө:
– Айланайын каралдым,
«Баласын малай берди» деп,
Эл кайтарды десимди.
Эми кайра кур барсам,
Энең алаар эсимди.

Бармак болду баласы,
Жакыптын тынды санаасы.
Кере күндүк жол эле
Бара турган арасы.
Айылынан түшчүлүк
Жылкы жатаар талаасы.
Ал талаадан көрүштү
Асман баскан туманды.
«Бул эмине тозоң?» деп,
Айраң болуп турганы.
Аңдап турса, артынан
Кулун, тайлар куюгуп,
Кунан, бээлер буюгуп,
Токтоттурбай жылкыны,
Ортого салып токмоктоп,
Жылкычы башы Ыйманды
Он чакты калмак кууганы,
Таңыркап Манас турганы:
– Эмне үчүн калмактар
Бул байкушту урганы?
Кимдин малы бул мал? – деп,
Атасынан сурады.

Чынын айтты бай Жакып:
– Биздин жылкы бу мал – деп, –
Алты зубун калмака
Жайыт акы, суу акы
Отуз байтал, беш аттан
От майына беремин.
Ошону да азсынтып,
Коруган тура бу жерин!

«-Мал биздики» дегенге,
«- Малсызбыз – деп өткөндө,-
Калп айтканбы атам?» деп,
Таңыркап Манас калганы.

– Жылкыны кызыл май кылып,
Эмне болуп кетти? – деп,
Жер коруган калмакка
Желдирип Жакып барганы

Бай Жакыпты калмактар
Тегеректеп калганы.
Озунуп барып бир калмак
Жакыпка камчы салганы.
Аны көрүп жаш Манас
Укурук колго алганы.
Манжуулук Кортук башчысын
Качырып келип жаш Манас
Как төбөгө салганы.
Башка бекем чабылды,
Мээси ташка жабылды.

«Кармап алып баланы,
Башына шири салсак!» деп,
Карап турган Манаска
Калмактын баары чамынды.

Туруп бербей Манастын
Чапканы түштү чалкадан,
Урганы түштү узундан.
Беш жылкычы, бир Манас
Мен-менсиген калмакты
Бел ашырды качырып.

– Айланайын, койгун! - дейт
Атасы Жакып бакырып. – 
Бери токто, балам! – деп, –
Артынан барат чакырып. – 
Айланайын каралдым,
Алды-артыңды карагын.
Кызырлуу кыргыз элиң жок,
Кыйындык кылаар эбиң жок.
Балтыр этиң толо элек,
Басташаар чагың боло элек.
Каңгайдан калың кол келет,
Карып калган атаңды
Каапырлар кармап соёт бейм!
Мени кытай кайдан соо койсун,
Кара көзүм оёт бейм!
Жүргүн кайра жөнөйлү,
Калмакты байкап көрөлү,
Кантээр экен каапырлар,
Кааласа, кунун берели.
Кунуна санап, мал алат.
Ал малына көнбөсөк,
Курган кыргыз таланат.
Акырында, кулунум,
Өлтүрбөй тынбайт өзүңдү,
Аңдап бил айткан сөзүмдү.

Анда Манас кеп айтат:
– Ай, атаке, – деп айтат, –
Жалгыз чака пул берсем,
Мени кудай урбайбы!
Коркуп жүрүп бирөөдөн
Короого малды жыйбадым!
Жалынып жашап бирөөгө
Жайытка малды жайбадым!
               * * *
Алтай жерин жердеген
Алты зубун калмагы
Бир айылга чогулду
Акыл-кеңеш салганы:
– Жер талашып, эр өлдү,
Кунду кандай салабыз? 
Айыпты кандай алабыз?
Айып алып тим болбой 
Бай Жакып менен Манастын
Бирөөн жутуп албасак,
Адам болбой калалы!
Бай Жакыптын жылкысын
Баарын тийип алалы.
Жаманатты жазыгын,
Өлгөн Кортук манжулук,
Манжуга коюп салалы – 
Деп ошентип таң эртең
Жебелерин асынып,
Элүүдөн, жүздөн топтошуп,
Калмактар жолго салганы.
Аралдагы Жакыптын
Айлын талап алмакка
Чобуул коюп калганы.
Манжулардын жылкысын
Эңшерип тийип айдады. 

Өлгөн Кортук баласы,
Аты Шакум бу бала,
Акылы даана куу бала:
«Өздөн кордук көргөнчө,
Жат кордугун көрөйүн.
Жетип барып бу көрө
Жакыпка кабар берейин.
Жанында болсо баласы,
Жаңы өспүрүм Манасы
Жайы–жөнүн көрөйүн» –
Шакум бала муну ойлоп,
Чабуулдан чыкты бөлүнүп,
Астындагы куу чабдар
Учкан куштай көрүнүп.
Бай Жакыпка барганда,
Аттан түштү баш уруп,
Көздөн жашы төгүлүп:
– Калмактар түпкө жетти! – деп, –
Айлымды талап кетти! – деп, –
Эңшерип жылкың айдады,
Манжуга жалаа артканы.
Манаска нөкөр жүрөйүн,
Кут болсун Манас төрөм! – деп, –
Атаке, Жакып, саа келдим,
Айлыңа көчүп коноюн,
Аралаш тууган болоюн.
Силерден өлгөн атамдын
Кунунан кечип коёюн!

Кыргыз, казак турбады,
Тезинен колду курады.
Ошо колдун ичинде
Ортоктош жүргөн нойгут бар.
Кысыр чалган Жакыптын
Кызматын көргөн найман бар.
Коңшулаш жүргөн коңурат,
Үйүрдөш жүргөн үйшүн бар, 
Аралашкан алчын бар,
Аргындан Каракожо бар,
Атауулдан кошо бар.
Оңдошуп атын минишип,
Жарашып жарак кийишип,
Урушмак болуп калмакка:
– Ураанды ким деп салабыз? –
Көпчүлүк сурап калганы.

Мына ошондо жаш Манас
Көк найза колго алганы,
Айманбозду чуратып,
«Манастап!» ураан салганы.
«Манас, Манас, Манас!» деп,
Алдыга жөнөп калганы.

Баары кирди бакырып,
Кылкандай найза жапырып,
Башка сөз кирбей оозуна
«Манастап!» ураан чакырып.

Айбатына тура албай
Калмактан келген калың жоо
Ат соорусун салганы,
Артына качып калганы.

Манас, Жакып кеңешип,
Атасы өлгөн баланы
Кыргызга келип кошулган
Манжулуктун калкына
Бий көтөрүп алганы.
Каратоко Мажик деп,
Кырк чоронун бири ошол,
Кийинке калды кабары.

                  * * * 
Манжунун ары бетинде,
Каңгайдын бери четинде
Эсенкандын элчиси,
Кара калмак, манжуунун
Жер кайтарган ченчиси –
Корук башы Кочку экен,
Кочкуга зайсан барыптыр:
– Буруттун пейли тарыптыр,
Жылкычы башы Кортуктун
Мээсин жарып салыптыр.
Кордукту Кортук көрүптүр,
Коктуда жатып өлүптүр.

Дегенде, Кочку карарып,
Жети асаба туу алып,
Жети жүздөй кол алып,
Жети жүздүн башчысы – 
Жеткилеңи чоң Кочку,
Кочку келип калганы.
Добулбас үнү кагылып,
Сырбараң үнү жаңырып,
Бузукту Кочку баштады.
Жергедеки кыргыздар
Жандан кечип таштады.
Кереге-уугун кыйратып,
Келин-кызын ыйлатып,
Керүүдөгү жылкыны
Баарын тийди чуулатып,
Жакыпты турду кууратып:
– Кызы талак, куу бурут,
Жүргөнүң бузук бу, бурут!
Дегениме көн, бурут!
Балаң тентек Чоңжинди
Азыр бизге бер, бурут!
Сурагыма көңөсүң,
Айтканымды бересиң!
«Баламдын аты Жинди» деп,
Падышабыз Эсенкан 
Алдап жүргөн экенсиң.
Манасыңды бербесең,
Айтканыма көнбөсөң,
Азыр табам жайыңды,
Чыгарамын сызгырбай
Сөөгүңдөгү майыңды!

Ал аңгыча болгон жок,
Он экиде жаш Манас,
Минген аты Айманбоз,
Жоо-жарагын шайланып,
Кынсыз кылыч байланып,
Сырнайзаны колго алып,
Качырып кирди бакырып.
Арт жагында кырк бала
«Манастап!» ураан чакырып,
Ат мингени дагы бар,
Өгүз минген дагы бар,
Кыжылдаган кармашта
Кырк баланын баары бар.

Ошол келген Кочкунун
Мурунунун таноосу
Бурулуш жылга буткулдай,
Кезиккенди ал Кочку
Жөн эле аты менен жуткандай:
– Сексен Манас болсоң да
Түбүңө чогуу жетемин!
Атаң Жакып чалды баш кылып,
Баарыңды байлап кетемин!

Каарланып күпүлдөп,
Дабыштанып дүпүлдөп,
Жекеге чыкты эр Кочку
Төбө чачы сүксүңдөп.

Бала Манас көкжалың
Жебеден мурун жетти эми,
Жеткен жерден Кочкуну
Көмө коюп өттү эми.
Адырайган чоң Кочку
Аттан кулап кетти эми.

Манаска Жакып муну айтат:
– Карангүн, мүшкүл чыр салып,
Кочкуну союп таштадың!
Калың каздың орумду,
Кайнатмак болдуң шорумду!
Ордолуу журтка катылып,
Чечтирмек болдуң тонумду!

Кейип Жакып турганда,
Акбалта кирди күүлөнүп,
Ачуусу келип сүйлөнүп:
– Эселек Жакып, не дейсиң?!
Эркек бала шок болсун,
Шок болбосо ал бала
Туула электе жок болсун!
Аман болсо Манасың
Өчкөн отуң тамызат,
Өлгөн жаның тиргизет.
Кулжуңдаба, Жакыбым,
Малдын баарын чачалык.
Медер кылып Манасты
Кыргызды көздөй качалык.
Бул Алтайга турганда
Не муратка жетелик!
Курган жан аман барында,
Кыргызга кирип кетелик.

Акбалтанын айтканын
Көңүлүндө эп кылып,
Азганакай кыргыздар 
Кетүү жагын кеп кылып,
Кочкорун биттеп, ирк кылып,
Коюнун баарын түрк кылып,
Букасын бычып, уй кылып,
Айгырын бычып, ат кылып,
Буурасын бычып, бой кылып,
Кайран кыргыз камынды
Кача турган ой кылып.