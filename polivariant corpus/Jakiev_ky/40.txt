БААТЫРЛАРДЫН КЫРЫЛГАНЫ

Ушул чакта Бээжиндин
Калың аскер, көп каңгай
Коңурбайы баш болуп,
Жетип келди кылкыдап.
Кыргыз жаткан чөйрөнү
Айлантып алды он курчап.
Кайраттанып кудайлап,
Алманбет, Чубак, эр Сыргак,
Ажыбай жана Музбурчак,
Жамгырчы менен эр Көкчө
Ирээт-ирээт кол болуп,
Манас кандын кызыл туу
Ажыбайга карматып,
Кыраандардын баарысы
Урушка кирди жабылып.
Кууп келген каңгайды
Уйгу-туйгу түшүрүп,
Уй куймулчак Сарала
Уюлгутуп Алманбет
«Манастап!» ураан бакырып,
Кайра айдады сапырып.
Орто жерин Алманбет
Оюп кирип кетти эле.
Тегерегин эр Сыргак
Чоюп кирип кетти эле.
Акбалтанын Чубагы
Ок жыландай жетти эле.
Кан Манастын кырк чоро
Бөлүп-жиреп кетти эле.

– Качпагын! – деп кытайды
Кыйкырып кууду Айжаңжуң.
– Кырылгыр! – деп бакырып,
Айдап кууду Күнжаңжуң.
Кача түшүп көп кытай
Кайра тартып жабылып,
Аралашып кеткенде,
Айбалта менен чабышып,
Кыргыз, кытай кошууну
Былчылдашып салышып,
Канча тулпар мал өлүп,
Кайраты зор эр өлүп,
Өлүк тоодой үйүлүп,
Түптүү кытай калың журт
Түбүнөн түрө козголуп,
 Миңи өлсө булардын,
Кайрадан миңи кошулуп,
Караса көзгө илинбейт,
Кытай менен кыргыздын
Кайсы экени билинбейт.

Ажал жетип, окко учту
Көкөтөйдүн Бокмурун 
Туура тартып турганда,
Мааникер минип керилип.

Калмак, кытай, манжуусун
Кара малдай токмоктоп,
Айдап кирди Коңурбай.
Толкуп каңгай киргенде,
Мунарыкты көр, чокту көр,
Бузулбай тийген окту көр.
Казып койгон орду көр,
Кайнатылуу шорду көр!
«Какайлап!» ураан чакырып,
Каптаган кытай колду көр!
Көк көрүнбөс чаңды көр,
Чаңга аралаш көмүлүп,
Агып жаткан канды көр!
Түгөнгөн сайын түтөгөн
Түптүү кытай элди көр!
Каңгайлардын Күнжаңжуң
Кайраты кабат эр экен,
Кыйкырып октой жетээрде,
Сараланын үстүнөн
Алманбеттей асылды
Көмө коюп кетээрде,
Көнүк болгон эр Чубак
Көкаласын зыргытып,
Тоодой болгон Жаңжуңду
Тоңкойто сайып өттү эми.
Кулап Жаңжуң түшкөңдө,
Наркескен сууруп эр Сыргак
Ылаачындай жетти эми,
Жеткен жерде кылычы
Башын кесип кетти эми.

Бул кабарды укканда,
Кан Коңурбай, Айжаңжуң
Кылкылдатып кол айдап,
Кызыкты катуу кылды эми.
Чаң уюлтуп, жер жайнап,
Манжуу кирди бир жактан.
«Каңгайлап!» ураан чакырып,
Калмак кирди бир жактан.
Шибээ, солоон – эки уруу,
Бу да кирди бир жактан.
Тыргоот, кара кытайы
Алар да кирди бир жактан.

Айласы күчтүү Коңурбай
Даярдантып баратыр
Балбандарын тындырбай.
Эр Сыргактын башына
Ыргытып чалма салалбай.
Каары катуу эр Сыргак,
Астындагы Көкчебич,
Айланса болот тулпарга!
Көкүлдү көккө ыргытып,
Туягын жерге мылгытып,
Араандай оозу ачылып,
Башын жерге салыптыр.
Куштай учуп жаныбар
Эти кызып алыптыр.
Үстүндөгү Сыргагы
Ээрдин кесе тиштенип,
Жакын кирип барганда,
Кармайбыз деген көп каңгай
Жабыла качат дыркырап.
Алоокенин Коңурбай
Ыйлап ийди буркурап:
– Кытай болбой жерге кир! 
Кайратты качан кыласың?!
Жалгыз Сыргак буруттан
Жабыла баарың качасың!
Манастын баатыр чоролор
Жетип кирип келгенде,
Алманбет, Чубак бир жактан
Алар кошо киргенде,
Анда кандай кыласың?!
Каптагыла Сыргагын,
Тирүү кармап алалы,
Эмне качып турасың! –
Деп ошентип өкүрүп,
Калың манжуу, кытайды
Айдап жүрөт Конурбай.

Так үшүнтүп көп каңгай
Жабыла каптап калганда,
Жан кашайып эр Сыргак
Жапааны жалгыз тартканда,
Алманбет, Чубак түгөйү
Аркыратып келатат,
Анда-мында бир тийип,
Заркыратып келатат.
Жеткен жерде эки шер
Айбалта менен чабышып,
Кылычташып оңду-сол,
Жүрөккө найза малышып,
Каңгайды кирди качырып,
Самандай жоону сапырып.

Кытай, манжуу калың эл,
Каптаганы кыян-сел.
Калкынан киши калбастан
Катуу уруш салган бейм,
Өлөөрүнө карабай
Өжөрлөнүп алган бейм,
Жабылып каңгай кирген соң,
Салышып жүргөң үч берен,
Бел байлаган бели жок,
Белгилүү Манас шери жок:
– Кайра тартып калалы,
Итурушту салалы!
Өлгөнүңдөн калганың
Жете баргын Таласка.
Кордук көрүп калдык деп,
Айта баргын Манаска! –
Деп ошентип кеп айтып,
Кача берсе эр Чубак,
Алманбет калып салышты.
Алманбет чыга бергенде,
Сыргак калып салышты.
Сыргак чыга бергенде,
Чубак кирип салышты.

Ал аңгыча болбоду,
Аябай азап торгоду.
Кан Коңурбай баш болуп,
Алманбет, Чубак, Сыргакты
Калың кытай, көп манжуу
Көшөрө кууп алышты.

* * * 
Ат аябай жол жүрүп,
Алда канча күн жүрүп,
Жараты катуу Манас шер,
Эс-учуна келгенде,
Деп ойлоду намыстуу эр:
«Кечээ эле эл-журтка
Каканчындын Бээжинди
Камап алды дедирттим.
Элим эми айтпасын,
Найза тийип белине,
Көп кытайдан корккондон
Качып келди дебесин» –
Мына ошондо кан Манас
Буйрук кылды сан колго:
– Токтодум! – деп, – бул жонго!

Ошентип Манас сырттаның
Кошуунду жолдо токтотуп,
Ийирип турган кезинде,
Алманбет, Сыргак, эр Чубак
Аман жетип Манаска
Эсендешкен кезинде,
Көкжал Манас муну айтат:
– Үч бирдей менин береним!
Калк баштаган эрлерим!
Кайраты кабат шерлерим!
Качып кетсем урушпай,
Каптап кытай келбейби!
«Манасы качып кетти» деп,
Кууп жүрүп кыргыздын
Түбүнө түгөл жетпейби!

Ошенетип эр Манас
Кайраттанып, тыңданып,
Аккула атка мингени
Кара боюн чыңданып.

Келберсиген Коңурбай
Таш тагынган каңгайдын
Тазаларын бир бөлүп,
Кырмызы күрмө кытайдын
Кыйындарын бир бөлүп,
Астына түшүп алыптыр.
Артынан айдап каңгайды
Айжаңжуң жүрүп калыптыр.
Чабдарат менен бир четте,
Куткарып Манас жиберген
Нескара келет кыйкырып,
Калыңдыгы кытайдын
Деңиз, дайра, көл болуп.

Муну көрүп алыстан
Аргын кандын Ажыбай,
Үзүктөй калпак эр Шууту,
Ырамандын Ырчуулу,
Жаалы катуу Бозуулу,
Төө көтөргөн Акаяр,
Жайма көкүл жаш Айдар,
Сереңдеген Сереги,
Төлгөчү Каратөлөгү,
Таздын уулу эр Үрбү,
Кырктын башы Кыргылчал,
Баймат менен Байчоро
Өлбөгөн жерде калдык деп,
Бүт каптады кырк чоро.
Качырып кирди бир жактан
Көкчө баатыр, Музбурчак.
Мелтиретип найзасын
Кошо кирди эр Чубак.
Астыда кетип баратат
Алманбет менен эр Сыргак.
Кармашкан жерге чуу салган
Кабыландын балбандыр
Аралап кирди урушка.
Өлгөнүнөн калгандар
Баары кирди урушка.
Баатырлар барат бакырып,
«Манастап!» ураан чакырып.
Кылчайбастан салышып,
Кырып-сүрүп кетти эми.
«Какайлатып!» кытайды,
Ылаачын тийген таандай,
Кайра сүрүп Бээжинге
Айдап кирип кетти эми.
Он эки күндүк жолуна
Токтобой кууп кетти эми.

Кебез белбоо, кең өтүк,
Кечилдин каны Коңурбай
Кеңири акыл ойлоду,
Айжаңжуң менен кеңешип,
Арага элчи болжоду.

Элчиге келген Чаңтийбес
Эр Манастан өтүнүп,
Жети күн бурсат сурады:
– Тилеп келдим өтүнүп,
Жети күн бурсат бериңиз?
Каардансаң, кан Манас,
Кырамын десең, эл мына!
Элчиге келдим, өлтүрсөң,
Алдыңда кытай мен мына!
Мыктап жатын уруштук,
Ач бөрүдөй жулуштук.
Бел байлаган эр өлдү,
Берен канча шер өлдү.
Караламан черүүдөн
Канча сансыз жан өлдү.
Жети күнү бурсат бер,
Кеңешели эл менен,
Эл бийлеген кан менен.
Акыл-кеңеш кылалы,
Карыкандын тагына
Апарып сизди мингизип,
Алтын таажы кийгизип,
Кан көтөрүп тыналы.

Деп ошентип Чаңтийбес
Какылдап-какшап турганда,
Айкөл Манас кабылан
Айтканына көндү эми,
Жети күн бурсат берди эми.

«Бурсатты Манас берди» деп,
Кыргыздардын баарысы
Эркинче жатып калышты
Жашы менен карысы.

Чалгынга чыкса чарчабас,
Оорукта калса оорукпас
Азизкандын Алманбет
Жетип келди Манаска:
– Жети күн бурсат берипсиң,
Таласка тирүү кайтпайбыз!
Капкайда камын жедирип,
Баш-аягын жыйдырып,
Күчөтмөк болдуң кытайды!
Кудайдын кылган иши экен,
Төктүрмөк болдуң канымды!
Керээз кылып кеп айтам,
Тирүү жетсең Таласка,
Алган жарым Арууке
Мажикке нике кыйып кой.
Аруукенин боюнда
Алты ай калган күнөм бар.
Эгер эркек туулса,
Атын Күлчоро деп коюп кой.
Телегейи тең болоор,
Өзүмдөн өткөн эр болоор!
Эркек эмес, кыз болсо,
Акырет кеткен Алманбет
Туяксыз өттү деп койгун!
Ушу турган чоң Бээжин
Энекем мени тууган жер.
Ушу жерде мына эми
Дене каным төгүлөөр.
Төгүлө турган себеби,
Каражой уулу Шыпшайдар
Ойноо бала кезимде,
Алтыга жашым келгенде,
Ажыдаардын алдына
Он миң бала жиберип,
Ажыдаардын заарынан
Он миң бала кырылып,
Он эле бала, мен калып,
Окуп жүргөн чагымда,
Каражой уулу Шыпшайдар
Менден алты ай ашык окуган.
Өлбөй-житпей сегиз жыл
Кезик оору деп уккам.
Кезигинен айыгып,
Келип калса Шыпшайдар
Баарыбызды соо койбойт
Казыналык ал мерген!


* * * 
Сүйүнө турган кытайдын
Күнү тууп калыптыр.
Аркалуу мерген Шыпшайдар
Анык келип алыптыр.
Ызы-чуу болуп кытайлар
Сурнай тартып калыптыр.
Кан Манастын чоролор,
Алманбет, Чубак аралаш
Аянбай кирди согушка.
Музбурчак, Көкчө эки кан
Кайта кирди согушка.
Манастан башка кошуундун
Баары кирди согушка.

Казыналык чоң мерген
Огу жаза кетпеген
Каражой уулу Шыпшайдар
Айдаркандын Көкчөнү
Чекесин жара бир атып,
Каткырып кытай турганда,
Кытайдын каны Айжаңжуң
Беттешип тура калганда,
Азизкандын Алманбет 
Өлтүрө сайып өттү аны.

Узун бойлуу, кең далы
Акбалтанын Чубагы
Чабдар атчан Нескара
Чыга калган чагында,
Аңтара сайып өттү эми.
Нескараны эр Сыргак
Жара чаап кетти эми.

Буудайык кандын Музбурчак
Телкызыл менен ээлигип,
Жети сан кытай, манжууну
Жеке кирип аралап,
Конурабайга жетти эми.
Түп этектен алаарда,
Чын алаамат салаарда,
Туу түбүндө Шыпшайдар
Кыйкырып жүргөн Бурчакты
«Оң жак чеке өзү – деп, –
Өксүп тийсе, көзү!» деп,
Белендеп турган машаасын
Ирмеп ийди Шыпшайдар –
Музбурчакка ок тийип,
Как жарылды курган баш.

Жыйырма бирде эр Сыргак,
Астындагы Көкчебич
«Чу» дедирбей чуратып,
Чуу түшүрүп кытайды
Кез келгенин кулатып,
Каршы чыккан каңгайдын
Канча бирин сулатып,
Көкчебичке камчы уруп,
Капталынан калчага
Кайран Сыргак жетти эми.
Алгаранын үстүнөн
Аңтара сайып кетти эми.
Алачыктай барбайып,
Ат үстүнөн Коңурбай
Учуп түштү дардайып.
Жыйырма бирде эр Сыргак
Алгараны олжолоп,
Ойнотуп коштоп алды эми.
Жалгыз ат баспас жаман жол,
Жаман жолго түшкөндө,
Астындагы Көкчебич
Мүдүрүлүп өткөнү.
Башында болот туулга
Учуп түшүп кеткени.
Жерге түшкөн туулга
Эңкейип илип алганча,
Башына кийе салганча,
Каражой улуу Шыпшайдар:
«Эки көздүн ортосу
Өлчөлүү жердин өзү – деп, –
Төмөндөсө көзү!» деп,
Мээлей калып тарс атты.
Эр Сыргак аттан тик түштү,
Тик түшкөндө, бүк түштү,
Чекеден кара кан кетти.
Астындагы Көкчебич
Буйтап чыга береде,
Каражой уулу Шыпшайдар:
«Ооз омуртка тушу – деп, –
Өлөөр жери ушу!» деп,
Көкчебичти сулатты.

Көөдөнгө батпай көп санаа,
Азизкандын Алманбет
Көзүнүн жашы он талаа,
Тегерегин карабай,
Тегеле жанын аябай
«Манастап!» ураан чакырып,
Токсон сан кара кытайдын
Тобун бузуп сапырып,
Калдайган калың кытайга
Жеке кирди качырып.

Калмак, кытай дүркүрөп,
Калчасы баштап күркүрөп,
Алманбетке жетээрде,
Аңтара салып кетээрде,
«Артыкча досум Алмаңды
Ажыратып алам!» деп,
Узун бойлуу, кең далы
Акбалтанын Чубагы
«Манастап!» ураан чакырып,
Астындагы Көкала
Олбуй-солбуй камчы уруп,
Оң-тетири теминип,
Каарданып бакырып,
Калмак, кытай, манжууну
Кыйратып кирди сапырып.

Жалпы кангай, эр калча
Жамгырдай кылып жаа тартып,
Мөндүрдөй кылып ок атып,
Салышкан жери Итөлбөс,
Аккуу учса, канаты
Күйүп кетчү чөл экен.
Чымчып оттоор чөбү жок,  
Кырк күнчүлүк жол экен.
Ошондо калдайган четин эр Чубак
Камап келип берди эми.
Орто жерин Алманбет
Оюп келип берди эми.
Тегерегин чоролор
Союп келип берди эми.
Ошол талаа согушта
Азууларын аркайтып,
Ат өлүгү тоо болду.
Муруттарын сербейтип,
Эр өлүгү зоо болду.

Кечилдин каны Коңурбай
Жебеден мурун жетти эми.
Жеткен жерден Чубакты
Көмө коюп кетти эми.
– Тирүү байлап алгын! – деп,
Калкына буйрук этти эми.

Алты миң калдай, сан балбан
Калың кытай, көп манжуу
Чубакты каптап калды эми.
Ошондо Чубак көкжалың
Чогуу жандан түңүлгөн.
Өөдө-төмөн карабай,
Өлөмүн деп санабай,
Жанындагы Ачалбарс
Сууруп алып кынынан,
Алдынан кирген кытайды
Ат үстүнөн кулатып,
Туурасынан келгенди
Томурайтып сулатып,
Башына чалма салдырбай,
Толкуп жаткан кытайды
Тосуп турду Чубагың
Тогуз күнү алдырбай.
Ошол кезде Чубагың
Көкаладан жөө калган.
Колундагы Суркелте
Оңго ооп бир атып,
Оёндорун сулатып,
Өөдө-төмөн жүгүрөт
Денеге торду чалдырбай.

Уй куймулчак Сарала
Уюлгута чуратып,
«Эгизим Чубак кайда?!» деп,
Жоктоп жүрөт Алманбет.
Ээр белдей кайкыдан
Чыга калып караса,
Жайнап жаткан көп караан
Акбалтанын Чубагын
Курчап алган кези экен.
Кыраан Алмаң көйкашка
Жебеден мурун жетти эми.
Жеткен жерде Чубагын
Бөктөрө качып өттү эми.
Жолунда турган Көкала,
Мингизе чаап кетти эми.

Чубак атка минген соң,
Тизгини колго тийген соң,
Азизкандын жалгызы
Кейип айтып турду эми:
– Эреним Чубак, жан досум,
Таласка эсен тартпайбыз,
Кытайдан аман кайтпайбыз!
Кел эмесе, сырттаным,
Тирүүдө кош айтышып алалык!

Акылдан кетип алтаңдап,
Айласын таппай кыргыздар
Качып калган кези экен.
Орто жерин Коңурбай
Түрүп кууп келатат.
Арт жагынан көп кытай
Сүрүп кууп келатат.

– Айланайын чоролор,
Өлүм деген чоң конок.
Келип турган өлүмдөн
Кайсы жан качып кутулмак?!
Толкуп келген кытайга
Токтобой уруш салалык!
Толгон кыргыз кошуунун
Ажыратып алалык!
«Манас жокто чоролор
Кырдырыптыр баарын – деп,
Ушактап журтуң жебесин. –
Кызыталак чоролор
Качып өлдү!» дебесин! – 
Деп ошентип Алманбет
Согушка кирди чамынып.
Манас кандын чоролор,
Акбалтанын эр Чубак
Артынан кирди жабылып,
«Манастап!» ураан чакырып,
Кайнаган кара кытайды
Кайра сүрдү жапырып.

Алгара оозун ошондо
Буруп жүрөт Конурбай:
– Кайра качпа, иттер! – деп,
Уруп жүрөт Конурбай.

Ал аңгыча Алманбет
Коңурбайга жетти эле,
Жеткен жерде калчаны
Аңтара сайып кетти эле.
Акбалтанын Чубагы
Коңурбайга жетээрде,
Башын кесип кетээрде,
Камбыл мерген тарс атты,
Чубактын ок жаңылды төшүнө.
Өлөөр-өлбөс жан менен,
Жан көрүнбөс чаң менен,
Кайрандын байка эрлигин,
Ок тийген жерге жыгылбай,
Суркелте үнү тыйылбай,
Аралашып кытайга
Атышып кетти Чубагың!
Итөлбөстүн жалгыз жол
Сала качып жоголду.
Аркалуу күлүк Көкала
Баатырды ала качып жоголду.

Каражой уулу Шыпшайдар
Караса көзгө илинбей,
Кайда экени билинбей,
Кайнап жаткан кыргызга
Мөндүрдөй кылып ок атты.
Жайнап огу тийгенде,
Кабылан Серек эр өлдү,
Кадимки Үрбү шер өлдү,
Төлгөчүдөй бөрү өлдү.
Көкжалдардын көбү өлдү,
Жайма көкүл жаш Айдар,
Төө көтөргөн Акаяр – 
Зор балбаны дагы өлдү.
Төгөрөктүн төрт бурчка
Төптөп кабар берчү өлдү.
Аркан үзөр Акжолтой,
Манаска жакын бала өлдү.
Байчоро баатыр дагы өлдү,
Анжыйандык Санжыбек,
Ажалың кургур, а да өлдү.

Бээжинге кирип кайрылып,
Берендерден айрылып,
Көкжал Алмаң эр жалгыз
«Манастап!» ураан чакырып,
Кайкалатып кытайды
Камап айдап калган жер.
Калың кытай, көп манжуу
Акылы кетип антаңдап,
Кыйын кыргын болгон жер.
Ой-чуңкуру өлүккө
Өтө эле жаман толгон жер.
Ошондо Жаңжуң баштап каны өлүп,
Далай балбан дагы өлүп,
Жалгыз калган Коңурбай
Каарданып сабылды,
Шыпшайдарга жалынды:
– Өлөңдөн күйгөн өрт жаман,
Өздөн чыккан жат жаман!
Сырыңды билип кетти эле,
Алманбет деген ит жаман!
Башында кырк кан журт элек,
Кырып салды журутумду!
Айтканыма көнө көр, баатыр,
Бөлөгүн айтып нетейин,
Алманбет атып бере көр, баатыр!

Азизкандын Алманбет
Кылычы колдо кыңгырап,
Айбалта белде шыңгырап,
Сырнайза колдо короктоп,
Күүгүм туман көздөнүп,
Берендер өчүн алмакка
Өөдө-төмөн карабай,
Өлөмүн деп санабай
Коңурбайга жетээрде,
Алгаранын үстүнөн
Аңтара сайып өтөөрдө,
Белен турган машаасын
Тартып ийди Шыпшайдар.

Алманбет окко учканда,
Калың кошуун жалпы ыйлап,
Ээр токуму жонунда
Туйлап чыкты Сарала.
Жамбашка ок жаңылып,
Бутуна буту чалынып,
Аманат жанын  моминтип,
Кыйнап чыкты Сарала.

Каран башка күн түшүп,
Күн көрүнбөй түн түшүп,
Бээжинге кирип кайрылып,
Берендерден айрылып,
Ооруктагы Манаска
Ырамандын Ырчуулу
Ыйлап жетти кеп айтып:
– Арстаным Манас!–деп айтып, –
Бел байлаган белдерден,
Айрылдык асыл шерлерден!
Итөлбөстүн чөлүндө
Согушуп жатып кырылдык!
Бейпай кылды белиңди,
Кырды кошуун элиңди!
Каражой уулу Шыпшайдар
Кайнатып салды шоруңду!

Жаралуу Манас ошондо
Каңырыгы бек түтөп,
Кабырга сөөгү сөгүлүп,
Көөнү жаман бөлүнүп,
Каалгадай кашка тиш
Качырата чайнады:
– Асылдардан айрылып,
Кыйналып тирүү турганча,
Туубай туна чөгөйүн,
Манас болбой өлөйүн! –
Ошентип кыраан айкөлүң
Калаар эмес аянып,
Аккелтесин таянып,
Аккуласын жетелеп,
Кармашка чыгаар болгондо,
Каражой уулу Шыпшайдар
Тизеси жерге бүгүлуп,
Жин ургандай жүгүрүп,
Мергендиги ашынып,
Жеткен экен жашынып.
Манасты атса ок өтпөйт,
Жанындагы Кулага
Аңдып турган Шыпшайдар
Жебенин огун неткени,
Жеткен жерде Куланын
Ооз омуртка сөөгүн
Таарып өтүп кеткени.
Кабыланыңдын Аккула,
Күрөөдөн кара кан атып,
Бир кишинен алганы.
Тегеренип Манаска
Ээгин артып калганы.
Коштоюн десе, турбады.
Тоо кулаган эмедей
Жаныбар биротоло сулады.

– Азаптуу дүйнө, оңбо! – деп, –
Адамды атпай, малды аткан
Нааданга наалат, Жараткан!
Кагылайын Куламдын
Жайылган жибек көкүлүн
Белекке жыттап кетем! – деп,
Көкүлүнөн бир тутам
Берениң кесип алды эми.
Куркурата кур жыттап,
Куушуруп кармап, бир жыттап, –
Курдашып Кулам! – деп жыттап, 
Берениң Манас көкжал кан
Каарданып турду эми.

Энекеси Чыйырды
Төрөп жаткан кезинде,
Байбиченин алдына
Келген экен ошондо
Бир ак сакалчан думана:
«Арстан экен бу бала,
Айтканыма көнгүн – деп, 
Жашы он экиге келгенде,
Аманат кылып бергин – деп, –
Кайкайып турган кайран бел
Бүктөлгөндө, атсын – деп, –
Каран түн түшүп башына
Күч келгенде, атсын – деп, –
Аманат жандан түңүлүп,
Жадаганда, атсын» деп,
Ошондо берген болот ок.
Ойрон энең Чыйырды
Кийин Каныкейи экөөлөп,
Тиккен эле ал окту
Аколпокко бекемдеп.

Жакага тиккен жалгыз ок
Колуна даана тийгенде,
Жаралуу Манас  ошондо
Токтобой сөгө салды эми.
Жакшы атаар жарым дарыны
Аккелтенин оозуна
Күпсүрдөн алып куйду эми.
Касиеттүү болот ок
Күр дедире урду эми.
Кадимки кара дүрбүнү
Аккелтенин үстүнө
Кошо байлап кабыштап,
Мылтыкты колго алды эми.
Ээр белдей кара таш,
Ошого арта салды эми.
Калмак, кытай, манжуунун
Кандарын көрүп калды эми.
Жойкара менен Шыпшайдар,
Шуйкучу менен Көрөгөч,
Канжаркол менен Угаанак,
Туурасында Бозкертик,
Желжетпес менен сегизи
Катар туруп калыптыр.
Алоокенин Коңурбай
(Адамдан аяр капыр-ай!)
Бөлүнүп туруп алыптыр.
«Манасты атсыз сойдук!» деп,
Каңгайлар мактанышты салыптыр.

Айкөлүң Аккелтени сунганда,
Аккелтенин кароолго
Сегиз кандын сегиз баш
Тегизи менен жакындап,
Эшик бою келди эми:
– Жараткан, каңгайды кыйын эр кылдың!
Кармашкан жоого басынтып,
Мени кара жер менен тең кылдың! –
Берениң айкөл муну ойлоп,
Кайрадан көзүн салды эми.
Оңтою келе түшкөндө,
Атып ийсе келтени,
Серпилтип сегиз төрөнүн
Башын жулуп кеткени!

Аккелте үнүн укканда,
Калың кечил чуркурап,
Шибээ, солон, манжуусу
Бөлөк-бөлөк быркырап,
Сегиз дөөсүн жыкканда,
Качты баары дыркырап.