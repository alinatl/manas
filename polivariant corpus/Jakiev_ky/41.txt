МАНАСТЫН АКЫРКЫ ИРЕТ ЖООГО АТТАНГАНЫ

Кайран жеңең Каныкей
Уйкудан чочуп ойгонуп,
Касиеттүү жан эле,
Шек шектенип толгонуп,
Тура калып камынып,
Бакайга барды жалынып:
– Тилимди алса айкөлүм
Аман бери тартсын! – деп, –
Чамасы бүттү көрүнөт,
Бээжинден кайра кайтсын! – деп,
Ыйлап-ыйлап кат жазып:
«Адырда жылкы ала баш,
Азапка бөөдө салбагын,
Артыңда эркек бала жаш,
Береним төрөм, келгин!» деп,
Алакандай кат берип,
Олуя чалыш Бакайды
Каныкей жолго атказды,
Тайбуурулдай ат берип.
Ошондо Бакай кабылан
Учкан куш менен жарышып,
Окоро түйгөн ак тизгин
Тарта албай колдо карышып,
Буурулду коштоп булкунтуп,
Калкылдап жолго салган соң,
Күндөп-түндөп жол жүрүп,
Ат аябай мол журүп,
Асый чыкма нар Буудан
Казатка минээр табы экен.
Боконо сөөгү болкоюп,
Болуп турган чагы экен.
Күндүзүндө тынч албай,
Түн ичинде уйку албай
Он эки күн өткөндө,
Бакай көрдү калың кол
Бир белеске жеткенде.
Курттай кайнап көп кытай
Кыргызды курчап алган кези экен.
Эр Манасты баш кылып,
Алакандай кошуунун
Бейпайга салган кези экен.
Карача кандын кыз Сайкал
Тартууга берген нар Буудан
Жетелеп Бакай кожосан
Жаралуу Манас баатырга
Жетип берди Буурулду!
Кытайдан кыстоо, азапты
Көргөндө берди Буурулду!
Пендеде болбос тозокту
Тартканда берди Буурулду!
Аккаңкыны жонуна
Артканда берди Буурулду:
– Атышка кийген сур чепкен
Алып келдим, кийгин – деп, –
Алтайга чыдайт Тайбуурул,
Баатырым, эми минген – деп,
Арбайып жөө калганда,
Баатырдын өлгөн жанын тиргизди.

Булгаары тердик Аккаңкы,
Аккулага чак каңкы
Алып Манас токуса,
Асый чыкма Буурулга
Тердигине тердиги
Тепчип койгон эмедей,
Куюшканга куюшкан
Куюп койгон эмедей,
Басмайылга басмайыл
Бап келтирген эмедей,
Тайбуурулду токунуп,
Каарданып кан Манас
Алтын жаак айбалта
Билекке кынай чалды эми.
Алыска атаар Аккелте
Айдалыга салды эми.
Албарстан курч Зулпукор 
Кынай белге чалды эми.
Найзанын учу өтпөгөн,
Кылычтын мизи кеспеген
Аколпокту кийди эми.
Асаба колдо калкылдап,
Астын сала бергенде,
Ач арстан түрдөнүп,
Аркасын сала бергенде,
Ажыдаардай сүрдөнүп,
Жоого Манас аттанса,
Кан Бакайы жанында.
Аргын кандын Ажыбай,
Кырктын башы Крыгылчал,
Өлгөндөн калган чоролор,
Кытай менен кыргыз кол
Ээн чөлдө беттешип,
Кабылан Манас, Бакайың
Кайкалатып кытайды
Камап айдап алды эми.

Эсенкан менен Коңурбай
«Шери Манас келди» деп,
Бээжинге кирип камалып,
Дарбазасын бекитип,
Калың кытай жашынды.
Эшигин бузуп кире албай
Эрлердин турат арманы.
Каарданып канкор шер
Кара жаак айбалта
Кармай калып имерди,
Каалгасы болот эшикти
Карсылдатып жиберди.

Ошондо асмандан добуш үн чагат:
 «Чалыяр тийбес Бээжинге
Чаркың келбейт, кетсеңчи!
Кудайдын жазган буйругу,
Жериңе жетип өлсөңчү!»

Ушундай деген үн чыгып,
Аян берип турганда,
Өлгөнүнөн калгандар
Бет алган жайга жыйылып,
«Алда!» деп чыкты Бээжинден.
Көкчөсүнөн айрылып,
Сары-Арка көздөй кайрылып,
Казак чыкты Бээжинден.
Музбурчагын алдырып,
Кырым журт кайтты жерине.
Кең Ташкенди жердеген
Көкөтөйдүн көп эли
Бокмурундан айрылып,
Алар тартты элине.
Кайсы бирин айталы,
Айткан менен эмине!…
Кандарынан айрылып,
Каралуу болуп кошууну
Каран түн түшуп Манаска,
Желмайанга ок артып, 
Кайра тартып Бээжинден
Тынбай жүрдү Таласка.


* * * 
Ал аңгыча алыстан
Арстан Бакай, эр Манас
Алманбеттин Сарала ат
Көрө калып капыстан,
Алакандай бул кошуун
Жибектен кылган суп аркан
Он эки ороп бүктөдү.
Асыл сөөгүн Алмаңдын
Олуя Бакай абаңыз,
Чоролор менен чогулуп,
Саралага жүктөдү. 
Көкүлдөн сылап жыттады:
«Кош, Сарала, – деп аны. –
Таласка карай жөнө» деп,
Айдап жолго салганы.

Ошондо кейип Манас турганда,
Арка моюн арасы,
Ооруп кетти баатырдын
Найза тийген жарасы.
Айкөлүң атка мине албай,
Эстен танды тура албай.
Ойлоп туруп кан Бакай
Арчадан табыт алды эми,
Абайлап ага жаткызып,
Султанды таңып салды эми.