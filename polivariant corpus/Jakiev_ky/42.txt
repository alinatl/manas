МАНАСТЫН ДҮЙНӨДӨН КАЙТКАНЫ

Далай күн тынбай жүргөңдө,
Таң кашкайып сүргөндө,
Эрмендүүнүн жонунда,
Ачмаралдын боюнда
Эрбейип караан көрүнөт.
Арбакпы, же адамбы –
Ага не көңүл бөлүнөт?
Ай тийгендей жаркылдайт,
Аманат кылып табыштап,
Алмаңдын сөөгуң жүктөгөн
Келген белем Сарала?
Төтө жолдо төп жүрүп,
Желген белем Сарала?
Алмаңдын сөөгүн артынып,
Абаң Бакай алдына
Келген тура Сарала.
Атбашыда Чечтөбө,
Кабылан Бакай карыя
Чечтөбө жонун ойгончо,
Ичи ачышып, бүк түшүп,
Азизкандын жалгызын
Мүрзөсүнө койгончо,
Жаныбарың Сарала
Эмне иш болуп жатканын
Тиктеп турду түшүнбөй.
Түшүнгөн соң чапчылап,
Мүрзөнүн чачып топосун,
Ыйлап ийди кишидей.
Анан каркайган арык денеси
Кержеңдеп чурап кетти эми,
Жетип барып аскадан
Төмөн кулап кетти эми.

* * * 
Кайран жеңең Каныкей
Алты айчылык азапты
Кадимкидей дапдаана
Билген жеңең эмеспи.
Шектүү азап түшүп башына,
Чыркырап ыйлап тура албай,
Карагашка аргымак
Токунуп байкуш минди эми.


Таласка жакын калганда,
Кызырлуу Манас кайран шер
Ок өтпөгөн Аколпок,
Жоого кирчү немедей,
Кийип алган кези экен.
Аркалуу тулпар Тайбуурул
Минип алган кези экен.

Каныкей чыкты сумсайып,
Айкөлүнүн алдынан:
– Барса келбес Бээжинден,
Падышам, эсен келдиңби?
Берендердин баарысын
Бээжинге «белек» бердиңби?!
– Долум, бүлүнтпөчү санаамды!
Алып келчи бержакка
Өлгөндө көргөн баламды!
Бозала туйгун болпоңду,
Бозкарчыга чолпонду!

Деп турса, Каныш көнгөн жок,    
Баласын шерге берген жок.
Кундактагы баланы
Кымтып турат көргөзбөй,
Көгөзбөгөн себеби,
Балага баатыр Манастын
Сугу түшсө, оңчу эмес.
Көзүндө кара калы бар,
Жүзүндө жаман заары бар, – 
Караганда баланы,
Бала аман калчу эмес.

Сырын билген Каныкей
Сырттанынын камчысын
Уулунун чекесине тийгизди.
Чекеге тийген камчыны
Кубат кылып курган шер
Куркурата жыттайды.
                        
Жол жүрүп дагы барганда,
Таластын чети көрүндү.
Алманбет зайбы Арууке
Аяшынын өргөөгө
Баатырың алтын жаак айбалта
Батыра сайып бөйрөккө,
Өкурүп жөнөп калды эми:
– Аккула окко учурдум, аяш!
Алманбет шейит кечирдим, аяш!
Канатымдан кайрылдым, аяш!
Караан кылып отурган
Эр Чубактан айрылдым, аяш!
Мен Бээжинди чаптым, жол чалдым, аяш,
Бээлесе жанга табылбас
Мен Сыргагымда жеп алдым, аяш!
Канатым окко жулдурдум, аяш!
Кабыландардан айрылып, 
Мен карангүн жанды тындырдым, аяш! 
Эл намысы деп жүрүп ,аяш,
Мен эгизимди жеп салдым, аяш!
Канатым өрткө чалдырдым, аяш!
Кабыландардын баарысын
Мен каканчыга алдырдым, аяш!
Ач арстан, ары шер
Жардыгында өлбөдүм, аяш!
Алманбет, Чубак, Сыргагым
Бардыгында өлбөдүм, аяш!
Айтсам, арман арылбас, аяш!
Акырет кеткен азиздер
Арман кылсам, табылбас, аяш!..

Кан Манас минитп барганда,
Кайың ыйлап, тал ыйлап,
Калайык журттун баары ыйлап,
Токсондогу чал ыйлап,
Алманбет зайбы Арууке
Ботодой боздоп буркурап,
Кошок кошуп чыркырап,
Айкөлүңдүн алдынан
Жесирлер чыкты зыркырап.

Кабылан Манас кургурдун
Каңырыгы түтөдү.
Арка моюн арасы,
Кабылдап калган жарасы
Күндөн күнгө күчөдү:
Мээ аралаш сары зил
Окшуп ийип жүдөдү.
Ошондо кайран катын Каныкей
Ыйлап ийди чыркырап,
Баатырдын башын жөлөп буркурап:
– Султаным,белиңде жараң бар беле?!
Мээ аралаш сары зил
Бейпайга салчу дарт эле!...
-Белимде дартым бары чын,
Кең Бээжиндин таңында
Сыйынып турган чагымда
Кароолдогу Ажыбай
Капарсыз уктап калганда,
Кечилдин каны Коңурбай
Артыман аңдып сайганда,
Белимде калган найзаны
Аргын кандын Ажыбай
Бурап тртып алыптыр.
Найзанын тыгы кырт этип,
Белимде сынып калыптыр.
Ошондо боздоп Каныкей:
-Кокуйгүн төрөм, оңбой кал!
Белиңде жараң билбеген,
Менин амалымдын кеткени!
Мээ аралаш сары зил,
Сенин ажалыңдын жеткени!
Катыгүн, катын болбой эр болсом,
Кароолчусу өзүңдүн
Ажыбай болбой мен болсом,
Кыйбайт белем кызыкты,
Чийбейт белем сызыкты!

– Айым, келе бери колуңду,
Ажалым жетип, мен өлсөм,
Өрт өчкөндөй болбогун.
Кан өлгөндө, катындын
Төркүнү жакын болучу,
Атаң Атемир көздөй качып кет.
Атаң Темирканга барганда,
Балтырбешик Семетей
Кылычтын мизин аттатып,
Иниң Ысмайылга бере көр!
Ата жайын билгизбей,
Эне жайын туйгузбай
Чунагың Семетейди бага көр!
Менин көзүм өткөндө,
Бу Талас сага жер болбойт,
Ага-иним сени жөн койбойт.
Ажалым жетип, мен өлсөм,
Мени ээрчип, сен өлсөң,
Семетей шорго калбайбы!
Абыке, Көбөш арамдар
Көкмээ кылып баланы
Уй кайтартып салбайбы.
Жашында сабап жалгызды
Коркунчаак бала кылбайбы!
Жашы он экиге келгенде,
Ичинен ок өтпөс тонду
кийгизгин,
Эне-ата жайын билгизгин.
Колуна курал бергизгин,
Таласын шондо көргүзгүн.
Кокусунан мен өлсөм,
Белгилүү жерге сен көмсөң,
Колум тийген кандар бар,
Кордугум көргөн жандар бар,
Кутулбай турган доолор бар,
Кан төгүшчү жоолор бар – 
Өлүктөн өчүн алчудай
Көрүмдү ачып албасын,
Жол үстүнө сүйрөтүп,
Даңгыттарга жарбасын!
Долум, кетмендеп көрүм оё көр,
Бир адамга билгизбей,
Кеңеш салып Бакайга,
Билинбес жерге коё көр.
Катагандын кан Кошой
Акылга жетик жан эле,
Кан Кошойго кабар бер.
Элемандын эр Төштүк
Кыргыз журттун бели ошол.
Мен өлгөндө зыйнатка
Алтымыш күнү турам деп,
Эбакы берген каты бар,
Кабар айткын Төштүккө.
Кең Турпанды кыштаган
Карача кандын кыз Сайкал
«Өлөрүңдө кырк күнү
Зыйнатыңда турам» деп,
Ант байлашкан жери бар,
Кыз Сайкалга кабар бер.
Кырк күнчүлүк Кырымда
Урумкан уулу Көкбөрү
Бала чакта чогуу өскөң,
О дүйнөлүк достошкон,
Көкбөргө кабар бер.
Жоого ылайык Аколпок,
Каныкей, жаап койчу үстүмө.
Кандуу мылтык Аккелте,
Каныкей, жөлөп койчу жаныма.
Кадимден берки Бозкисе,
Каныкей, илип койчу жаныма.
Касиеттүү Зулпукор,
Каныкей, коюп койчу башыма.
Сайышка алган Сырнайза,
Каныкей, жөлөчү жакын кашыма.
Тасма тарткан Булдурсун,
Каныкей, аны да илчи кашыма!
Кабылан Бакай, кан абам,
Чакыртканда айтаарым:
Өзөн бойлоп конбой жүр,
Баатырың Манас иңиңдин
Бардыгындай болбой жүр.
Кан өлгөндө, карыя
Кашат бойлоп конуучу,
Калың бир топко жолобо.
Төрөсү өлсө, карыя
Төөгө жакын болуучу,
Төө кайтаргын, абаке!
Асыл буура Желмаян
Мойнуна тумар тага көр!
«Инимден калган белек» деп,
Жетимдин төөсүн бага көр!
Той-тамаша туш болсо,
Топ болгон жерге жолобо.
Айыл-апа чырдашса,
Назарыңды салбагын,
Арасына барбагын.
Кулаалы жыйып, куш кылдым,
Куранды жыйып, журт кылдым.
Алтын жыйбай, эл жыйдым,
Ушу турган калкыма
Тентиген эрди бий кылдым.
Калктын туруп башында,
Өтмөк болдум дүйнөдөн
Элүү эки жашымда…

Чыркырап ыйлап Каныкей
Аргын кандын Ажыбай,
Ошого кеңеш салды эми:
– Ажыке, адырда жылкы ала баш,
Ааламга кабар берүүчү
Аркада эркек бала жаш.
Жетимиш түрлүү тил билген
Жеринен чечен Ажыке,
Бейбагың тилин ала көр,
Төгөрөктүн төрт бурчун
Төптөп кабар сала көр!
Айкөлгө жакын жан болсо,
Ажыке, ошону жыйнап ала көр.
Урумкан уулу Көкбөрү,
Аяшка кабар айта көр.
Таштай көрбө Алайга
Төштүк аттуу бөрүңдү.
Унута көрбө ылайым
Кабылан Кошой шериңди!
Карачанын кыз Сайкал
Долуга кабар бере көр!
Башыма мүшкүл түшүрбөй
Алты күндө келе көр!

Буурулду минип булкунтуп,
Атырылтып жулкунтуп,
Жердин түбү Желпиниш
Барып келди Ажыбай.
Жер жүзүнө кабарды
Салып келди Ажыбай.


Көкбөрунүн жалгызы
Коёнаалы туягы:
«Аяш атам Манасты
Колум менен көмөм» деп, 
Кошо жүрдү Таласка.
Элемандын эр Төштүк
Ал да келди Таласка.
Катагандын кан Кошой
Карыя келди Таласка.
Жаздыкта Манас жатканда,
Жапаны Каныш тартканда,
Доолбасты боздотуп,
Тогуз келин, тогуз кыз
Он сегизге коштотуп,
Айкөлгө тулду тарттырып,
Кыз Сайкал келип түштү дейт.
Кара кийип, кан жутуп,
Кабыланга аза күттү дейт.

* * * 
Үй көтөрүп Таласка,
Көргөзбөй баатыр Манасты
Кайран катын Каныкей
Олоңдой болгон кара чач
Төбөгө кынап түйүптүр.
Эсил жеңең акылман
Ошондо эл башкарып жүрүптүр.
Алты жүз атан комдотуп,
Күлботонун топурак
Кире менен алдырып,
«Алты кылым өткөнчө,
Айкөлүмдүн күмбөзү
Аман турсун» деп салды.
Алты миң эркеч майына
Кыш кайнатып, бек салды.
«Ачык көмсөм асылды,
Көрүн ачып алат – деп, –
Жол үстүнө сүйрөтүп,
Даңгыттарга жарат» деп,
Байкуш катын Каныкей
Бир адамга билдирбей,
Желпиништин элинен
Жетимиш балбан алдырды.
Эчкилүүнүн кара тоо,
Мелмилдеген бийик зоо,
Зоонун бетин каздырып,
Жалгыз киши баткандай
Ооз жагын ачтырып.
Аржак жагын көөлөтүп,
Алты миң кой жаткандай.
Ичи жарык жатсын деп,
Жакут таштан жардырып,
Алтын жаткыч салдырып,
Үстүнө суптан жаптырып,
Асты чирип кетет деп,
Арчанын күлүн төктүрүп,
Жалгыз жанга туйгузбай
Багып жатты айкөлдү.
Карасаң Манас кайран эр
Кээде тилге келе алса,
Кээде тиле келе албай
Азып калган чагы экен.
Жан көрүнбөй көзүнө,
Өлүм келип эсине
Көкжалдын айтып турган кези экен:
– Канышым, сарамжалың бүттүбү?
Алып кир эми алптарды,
Көзүмдү бир салайын.
Кыяматтык досторго
Учурашып калайын.

Манас кандын чоң ордо
Эшигин Каныш ачты эми.
Чакырылган достору,
Калкы кошо күтүрөп,
Айкөлдү көздөй басты эми.

Коёнаалы жалгыздын
Он экиде чагы эле.
Ойрон жеңең Каныкей
Коё бербей Манаска:
– Аяш атаң Манастын
Көзүндө калы бар эле,
Жүзүндө заары бар эле,
Тиктегени соо калбайт,
Барбай койчу, садага! – 
Деп ошетип баланы
Кармап турду булкунтуп,
Коё бербей жулкунтуп.

Кыраандардын баарысы
Кол алышып өттү эми.
Кылт этип Манас кабылан
Кыямат көздөй кетти эми.

Ошондо Коёнаалы жаш бала:
– Аяш атам Манаска
Учурашып, кол тутпай,
Ушинтип кантип калайын?!
Ушу турган куу жанды
Аяш атам эр үчүн
Курмандыкка чалайын!
Аяш атам Манаска
Аякташып жатайын!
Азиз жүзүн көрөйүн,
Жолдош болуп жанына
Жибербей жалгыз өлөйүн! –
Салам айтып сабылып, –
– Кан атам! – деп жалынып,
Жаш бала кирип барды эми.
Жумулуп кеткен Манастын 
Колунан кармай калды эми.
Кайра көзү ачылып,
Кайра ойгонду Манас шер.
Назарын Манас салды эми, Коёнаалы чунакка
Көзү түшүп калды эми:
– Бу бала күлгүнүндө күбүлүп,
Жаш экенде жайрайт, ээ!
Жети күндөн калбайт, ээ!..

Ошондо кайран энең Каныкей
Ыйлап ийди чыркырап,
Боздоп ийди буркурап:
– Оңбогон төрөм, оңбойсуң,
Качан болсо, о кудай,
Ач көздүгүң койбойсуң!..

Кабылан Манас айкөл шер
Сапар салып дүйнөгө,
Опат болгон жери ошол.
Калайык ыйлап, баары ыйлап,
Кошой, Төштүк дагы ыйлап,
Ажыбай, Бакай кары ыйлап,
Кан Манастын чоролор
Найза сайып бакырып,
«Айкөлүм!» деп чакырып,
Алты күнү ай чыкпай,
Ай караңгы түн болду.
Жер титиреп дүңгүрөп,
Аска, зоолор урады.
Омкорулуп түбүнөн
Чер токойлор сулады.
Чайпалып турган кара жер
Жети күндө токтолду.
Жети күндүн ичинде
Кыбыр этип кыймылдап,
Тик баскан пенде болбоду.
Ошондо жалпак өркөч каранар –
Желгенине жел жетпес,
Басканына мал жетпес –
Башында алтын нокто бар,
Ок-дарынын баарысын
Жүктөп жүргөн Желмаян
Манас жаткан капшытка
Чөгүп алды Желмаян.
Көзүнүн жашын он талаа
Төгүп алды Желмаян.
Анын бержак жанына
Кум-Булактын белинен
Таап алган Кумайык,
Аягына Манастын
Жатып алды Кумайык.
Араандай оозун асманга
Ачып алды Кумайык.
Даам татпай нечен күн
Улуп калды Кумайык.
Манас кандын Акшумкар
Тегеренип калкактап,
Тескери учуп чалкактап,
Алтындан таккан боолорун
Тытып кетти Акшумкар.
Асманды карай көкөлөп,
Сызып кетти Акшумкар.
Баягы асый чыкма Тайбуурул
Баатыр Манас өлгөндө,
Байлап салса токтобойт,
Коё берсе оттобойт,
Аза күтүп алыптыр
Айбанда болсо жаныбар
Күйүткө батып калыптыр.



Кайран катын Каныкей
Кандуу бети жыртылуу,
Калың чачы жайылуу,
Кара кийген башында
Кабыланынан айрылган
Отуз эки жашында.
Аргасыз тартып тозокту,
Аябай кошту кошокту:
– Калайык, тунугу кетти жылдыздын,
Туйгуну кетти кыргыздын!
Арбагы жеткен Жылдызга
Ата болгон жан эле
Ак калпактуу кыргызга!
Ар уруудан көйнөгүм
Тартсам жетпейт мойнума.
Талыктырбай, айкөлүм,
Тарта кетчи койнуңа!
О дүйнө сапар жол жүрүп,
Бүлүнттүң менин санаамды.
Кимге таштап кеткениң,
Алтайлык жалгыз балаңды?!
Өксүгөн өксүп, тим болоор,
Өтүп кеттиң дүйнөдөн,
Сырттаным, өрнөгүң ээси ким болоор?!
Кейиген кейип, тим болоор,
Кеттиң өтүп дүйнөдон,
Кеңешиң тапкан ким болоор?!
Ай батканда түн болоор,
Айдыңың журтка дүң болоор.
Атпай кыргыз көп журтуң
Артыңдан издеп, тим болоор?!

Жапалуу Каныш курганда,
Ушинтип ыйлап турганда,
Абыке, Көбөш – эки арам,
Чыйбыт, Кочкор – төрт арам,
Адыбай, Көлбай – алты арам,
Алты арам түштү адырдан.
Манас менен аталаш 
Алты арам кичи катындан.
Аларда өкүрүк эмес, тамаша:
«Эсил кайран, өө» деп коюп,
Анда-мында оңгурап,
Өкүргөн болот зоңгурап.

Алты арам нээтин көргөндө,
Амалдуу жеңең Каныкей
Айлана басып сабылып:
– Уулдар! – деп жалынып. –
Кан өлгөндө, баары өлүп,
От өчкөндөй болбойлу.
Кыйыгы турган душмандар
Төбөбүздөн баспасын.
Өлгөнгө келген конокту
Кайнилерим башкарсын.

Аккөңүл кайни Абыке
Жеңесине көндү эми.
Таласта кыргыз журтуна
Кыйкырып конок бөлдү эми.
Түтүнгө конок чектешип,
Алты күнү алты арам,
Эчтемеден шеги жок,
Конок бөлүп жүрдү эми.

* * * 
Күн кылкылдап батканда,
Элдин арты жатканда,
Кайран катын Каныкей
Баатыр Манас сөөгүн
Кошой, Төштүк эрлерге
Адалдатып жуудуруп,
Супка салып буудуруп,
Табытына салды эми.
Жаназасын баатырдын
Алп Кошойго окутуп,
Килемге кынап таңдырып,
Чоролорго сыр билги
Жөө көтөртүп алдырып,
Асыл жеңең Каныкей
Тайбуурулду минди эми.
Тандалгандын баарысын
Ээрчитип чыгып түн менен
Төтө жолго салды эми.
Өлө электе Манаска
Жай каздырган зоосуна,
Эчкилүүнүн тоосуна
Өзү баштап барды эми.

Төштүк, Кошой карысы,
Кирип кетти үңкүргө
Жакындардын баарысы.
Буйругу катуу теңирдин
Буйругуна өкүнүп,
Жайына коюп Манасты,
Киргендер кайра чыгышты.
Үңкүрдүн оозун билгизбей
Таш уратып жыгышты.
Таң кашкайып сүргөнчө,
Кан Манастын ордого
Кайрылып баары киришти.

Чексиз чебер Бакай шер
Бөлөк эл, бөлөк жерде өлгөн
Аялдын сөөгүн таптырды.
Дал Манастай дардайтып,
Табытына жаткырды.
Колуна колун тууралап,
Боюна боюн окшотуп,
Супка салып оротуп,
Чарайнага чаптатып,
Булгаары менен каптатып,
Ак кийизди жаптырды.
Алты арам кирип келгенде,
Айттырбастан көндү эми.
Табытта Манас жаткансып,
Алты арамга берди эми.

Алып басты алты арам
«Айкөлүм» деп оңгурап,
Кан Манастын күмбөзү –
Күмбөзгө алып барды эми.
«Айкөлүм» деп шек албай
Аялды көөмп салды эми.

Кошой, Төштүк турушту,
Өлүүчү антты кылышты:
«Айкөлдөн калган бала жаш,
Найзага желек тагалык,
Айкөл шердин баласын
Жашы он экиге келгенче,
Көз салып жүрүп багалык.
Кан өлгөндө, баары өлүп,
Өрт өчкөндөй кылбайлык!..
Урумкандын Көкбөрү,
Карача кандын Сайкалы,
Убаданы кылгыла,
Манастын ашын бергенде,
Туу түбүндө тургула.
– Калк атасы кан Кошой,
Кабыланың Манаска
Аш башкарып тура көр.
– Элемандын Төштүгү,
Сен да ошондо тура көр.
Кан Манастын бир ашын
Өлбөсөк берип тыналы.
Кан Көкөтөй ашынан
Артык болсун санаты!»

Ошо кезде береки
Коңгурап ыйлап токтобой
Кошой кетти элине.
Бегирээк кейип, ич күйүп,
Төштүк кетти жерине.
Карачанын Сайкалы
Касиеттүү жан экен,
Канкор Манас султандын
Кыяматтык жары экен.
Каралуу бойдон калдайып,
Кайран Сайкал кайтты эми.
Атасы анын Карача:
«Кызым кейип келди» деп,
Алтымыш катын кошокчу,
Тул салдырып берди эми.
Ал түнү Сайкал конгондо,
Бир түнөбөй ордого
Дүйнөдөн Сайкал кайтыптыр.
Карача канга Сайкалдын
Издесе сөөгү табылбай,
Ордосу калып, өзү жок,
Кайда экени билинбей,
Кыямат жары Манаска
Кошулуп кеткен кези экен.

Урумкандын Көкбөрү
Көкжал Манас шериңдин
О дүйнөлүк досу экен.
Коёнаалы уулу экөө
Шыдыр чыгып, жол жүрүп,
Чамбыл-Белдин белеске
Эңкейип ашып барганда,
Ээрди башка жазданып,
Кыбыланы баштанып,
Коёнаалы жаш бала
Уктап калган чагында,
Жанаалы деген кас неме
Жолдорун тосуп жүрүптүр
Манастан келе жатканда:
«Кабырга сөөктүн кашы – деп, –
Как жүрөктүн башы» деп,
Ажалдын огун мээлептир
Коёнаалы жалгызга.

Күлгүнүндө күбүлүп,
Караса көзгө кабылбай,
Баланын сөөгү табылбай,
Атакеси Көкбөрү
Чөгүп калган жер ошол.
Кан аралаш көздөн жаш
Төгүп калган жер ошол.
Коёнаалы чырагы
Кыяматтык атасы –
Манаска кеткен жер ошол.

Көкбөрү элге барды дейт
Күйүт түшүп ичине
Жалгызынан айрылып,
Аз келгенсип ал кайгы,
Абыке, Көбөш эки арам
Каныкейди зар кылып,
Мүшкүлдү катуу салганда,
Көкбөрү келбей калган дейт
Кан Манастын зыйнатка.
Көкбөрү келбей калды деп,
Төштүк келбей калган дейт.
Төштүк келбей калганда,
Катагандын кан Кошой
А да келбей калган дейт.
Баягы убаданы бек кылган
Кан-бектердин бири жок,
Айкөлүнүн зыйнатка
Баары келбей калган дейт…