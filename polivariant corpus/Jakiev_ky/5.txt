ЭСЕНКАН ЖИБЕРГЕН АЛПТАРДЫ МАНАСТЫН ЖЕҢГЕНИ

Кечээ Нук пайгамдар тушунда
Топон суу толкуп ашканда,
Жердин жүзүн басканда,
Топон суусу жете албай,
Бээжинди каптан кете албай
Чынмачын деген жер калган,
Тогуз жүз түтүн эл калган.
Ошол элден уланган
Калың кытай журтунун
Улугу экен Эсенкан.

Алты жылдык азапты
Азыр айтып берүүчү
Аярлары бар экен.
Илийи бичик колго алып,
Бичигинен билиптир,
Эсенкандын алдына
Зыйкырчы аяр кириптир:
– Атактуу Манас кан чыгат,
Ал бурутта туулат.
Манас туулуп чоңойсо,
Эгерим бизди оң кылбайт.
Манас атка мингенде,
Тыргоотуң тыйпыл кырылат.
Анын колдогону – Кожосан,
Чын жолдошу – кырк чилтен.
Ошол Манас туулса,
Каарды катуу салбайбы,
Капкайда кегин албайбы!
Ошол Манас чоңойсо,
Уйпалайт Бээжин шаарыңды,
Талкан кылат баарыңды,
Улугунду, каныңды!
«Бээжинге сурак салат» деп,
Мына чоң даңзага катталды!
Топон суу кирбес жериңди
Тополоң кылчу эр ошол!
Тыңчыларың жиберип,
Айдатып келгин Бээжинге,
Таксыр, Манас аттуу баланы.
Кырк аркан бойлуу чоң зындан
Терең орго салалы!

Ошондо улук Эсенкан 
Чогултуп алып бардыгын,
Угузду мынадай жардыгын:
– Балбандарым, баарың ук,
Узун кулак карың ук!
Сыйкырчы, тыңчы баарың кел,
Көзү ачыктан миңиң кел!
Аты Манас баласын 
Буруттардан кармап кел!
Тирүү койбой Манасын
Тындым кылып салбасам!
Ал Манасты таппасаң,
Тыргоот, манжуу, көп кытай,
Менден ажал табасың!
Таппай келсең көрөсүң,
Тыптыйпыл менден өлөсүң!
Калмактардын кан Жолой,
Ишенгеним сен элең.
Ыгын тапсаң, жайлап кел.
Айласын тапсаң, Манасты
Акыры тирүү байлап кел.
Куру келсең, балбаным,
Кылычтап башың аламын.

Барабан бекем кагылып,
Эшикке панар жагылып,
Бээжинден чыкты миң аяр
Пилге жүктөп, ок алып,
Билимдүүсүн чогуу алып,
Соодагерлер өңдөнүп,
Дөңгө менен Жолою,
Шибээден бар Музкиндик,
Тыргооттон бар Солобо,
Тогузкерден Бозкертик,
Солондон бар Ороккыр
Кытайлардан чоң Дөөдүр,
Боз качырчан Маамытбек,
Кериги бар, төөсү бар,
Канча түркүн дөөсү бар –
Котолошкон балбаны
Бурутту карай жол жүрүп,
Баланы издеп калганы.
                    
Ошол кезде Манастын Айманбозу шайлануу,
Кырк баланын тулпарлар 
Керме толо байлануу.
Кырк таман чийип ордону
Атып жаткан кези экен.
Тамашага уландар
Батып жаткан кези экен.
Кызыкка Манас батканда,
Чүкө чертип жатканда,
Эсенкандын кырк нары,
Кырк нарынын астында
Кыйла баалуу Кызыл нар,
Эки жүз балбан артта бар,
Атып жаткан ордонун
Ортосун жара бастырды.
Ачуусу менен эр Манас
Чүкөнү катуу черткени,
Чүкө учту чыркырап,
Эсенкандын Кызыл нар
Чүкө тийген жилиги
Талкаланды быркырап.

Манасты кармап алууга
Эки жүз балбан жүгүрдү.
Аны көрүп кырк бала
«Өлдүк» деп жандан түңүлдү.
Кыраан Манас баштады
Чоюн чокмор ойнотуп,
Жанындагы кырк бала
Эсин жыйды жанданып,
Кыжылдаган кытайга
Кошо кирди кол салып.

Бала Манас талкалап,
Балбанды кырып жатканда,
Дөөдүр качып кутулду
Жетимиш жерден жара жеп.
Жетип келип чоң Дөөдүр
Түркүгү алтын чатырга 
Кирип барды жүгүнүп,
Жолой, Дөңгө баатырга:
– Манас менен кармашсам,
Каарды катуу баштады!
Эки жүз эрдин баштарын
Ышкындай үзүп таштады!
– Кызыталак буруттан
Коркупсуң көзүң жумулуп!
Он экиде бала экен,
Манасын байлап алалык.
Колго тийсе атасы,
Курмандыкка чалалык.
Кадырлуусун кыралы,
Кызыкталак бурутту
Кара элечек кылалы!

Деп ошентип эр Жолой
Алдындагы Ачбуудан
Ойку-кайкы бастырып,
Калың колду шаштырып.
Чыңыроо тартып жез найдан,
Чымчык учпас кең сайдан
Кол-кошууну козголуп,
Жөнөп калды шол жайдан.

                  * * * 
Бержакта Жакып мындай дейт:
Айтканына көнөлүк,
Сулуу кыздан бир тогуз
Тартуу кылып көрөлүк.
Кыйналып калган жан элек,
Тирүү болуп жерде жок,
Кулунум, кырылып калып жүрбөйлүк!
– Кокуй, ата, не дейсиң?!
Жоого намыс бергиче,
Ажалдан мурун өлөйүн!
Малым менен жанымды
Олжого кантип берейин!
Зордукчу кара кытайга
Согушту мыктап саламын.
Телпейген кара кытайдан
Теңдигим тартып аламын!
Кокуй, ата, кейибе!
Найзалашып топ бузам,
Тагдыр жетсе, окко учам!

Ошол кезде кылкылдап
Кытай каптап калганы.
Жору куйрук Жоон алп,
Кайчы кулак Каман алп
Качырып уруш салганы.
Бала Манас көкжалды
Ортосуна алганы.
Колдун артын эр Жолой
Айдап алган чагы экен.
Койбочудай кармашса,
Жайнап алган чагы экен.
Кол алдында чоң Дөңгө
Кежиге чачы үксүйүп,
Келе жатат түктүйүп.
Мурунунан чыккан буу
Колыштыктай буркурап,
Кыргын тийген эмедей
Артынан кошуун чуркурап.
Кылкүрөң менен чамынып,
Манаска найза сайууга
Жеткен экен камынып.
Көк темирден туулга
Көмкөрө кийип алыптыр.
Көмө койчу эмедей
Күркүрөп келип калыптыр.

Кыраан Манас жаш бала
Айманбоз оозун бурду эми.
Тоодой болгон Дөңгөгө
Токтолбой найза сунду эми:
«Кендир курдун бети – деп, –
Өпкөнүн бержак чети – деп, –
Жан жеринин тушу – деп, –
Өлөр жери ушу» деп,
Катуу сайып өткөнү.
Кылкүрөңдүн үстүнөн
Дөңгө кулап түшкөнү.
Дөңгө аттан түшкөндө,
Кылычты кындан алганы,
Башын чаап салганы.
Кылкүрөңдү Манас шер
Олжолоп алды жетелеп.

Кылкүрөң коштоп чыкканча,
Кудай бетин көргөзбө,
Камышты көр, селди көр,
Каптап келген элди көр,
Каардуу Жолой бакырып,
«Какандап!» ураан чакырып,
Каарды катуу салды эми.
Кайнап келген көп балбан
Манасты курчап калды эми.

Айманбоз менен ойнотуп,
Жеткен жерин сойлотуп,
Ортосунда зор Манас
Опол тоодой көрүнүп.
Каарына чыдабай
Балбандар качып бөлүнүп.
Эр Манастын кырк баатыр
Кара таандай кытайды
Кайра айдады жапырып.

Жетик Жолой чоң балбан
Ачбууданга камчы уруп,
Качырган каман төштөнүп,
Алуучу аюу көздөнүп,
Колунда сунган найзасы
Карагайдай көрүнүп,
Жекеге чыгып алыптыр.
Каарына каапырдын
Жер майышып калыптыр.
Кыраан Манас жаш бала
Теке маңдай барганда,
Жолой баатыр муну айтат:
– Антаңдабай сен, бурут, 
Атыңдын оозун бура тур,
Алдакы жерге тура тур!
Дегениме көн, Манас,
Буруттугуң чын  болсо,
Кезегиңди бер, Манас!
Жекеме жеке беттешип,
Жеке сайыш кылалык.

Жолдоңдогон Жолойдун
Дегенине көнгөнү,
«Каалаганың болсун» деп,
Кезегин Манас бергени:
– Аябай найза сай, Жолой,
Аяп калсаң эгерде,
Энеңди алып кал, Жолой!
Бардык күчүң сал, Жолой,
Жыга сайып кал, Жолой,
Өз убалың өзүңө
Жыга албасаң, эр Жолой!

Ушинтип Манас күүлөнүп,
Айманбоз оозун бурду эми.
Кызыр чалган кабылан
Кылт этпей туруп берди эми.

Ачбууданчан Жолой кан
Оңурайып барбайып,
Опсуз экен дардайып,
Жетик эрдин бири экен
Көрүп сындайт Манасты,
Өзү сынчы неме экен:
«Капырай, адамдан бөлөк сүрү бар,
Арстандай түрү бар.
Кара чаар кабылан
Капталында чамынат.
Чолок көк жал жолборсу
Аркасында камынат.
Бир караса, миң киши
Туш жагынан жабылат.
Билеги жоон, таш жүрөк,
Пил мүчөлүү бадирек.
Үйдөй кара бөркү бар,
Кармашкандын баарысын
Жеке кырчу эрки бар».
Өлчөп сынга толтуруп,
Өз жанынан түңүлдү.
Төбө чачы үрпөйүп,
Кайран Жолой балбаны
Манаска найза сунганы.

Кезегин берип эр Манас
Былкылдабай турганы.
Мыктап Жолой сайганда,
Манас кыйшак этип койбоду.
Эр Жолойдун Ачбуудан
Тизеси жерге орноду.
Калмактын каны Жолойдо
Кылайган арга калбады.
Калтаңдаган шум Жолой
Качаар жагын камдады.

Ыңгыр-дыңгыр ой ойлоп,
Жолой минтип турганда,
Жолборсуң чыкты майданга,
Айманбоз санга бир салып,
Найзасын оңдоп колго алып,
Ач арстан төштөнүп,
Алгыр бүркүт көздөнүп,
Атылып Манас жетти эми.
«Калмак ээрдин кашы – деп, –
Как жүрөктүн башы» деп,
Найза сайып өттү эми.

Калмактардын чоң Жолой
Ээрден көчүк кылтайып,
Үзөнгүдөн бут тайып,
Эки өңүрү далбактап,
Эки көзү алактап,
Куюшканын кармады.
Көзү кетти тунарып,
Өңү кетти кубарып,
Ырп этээр алы калбады.
Кайрылып Манас келгенче,
Каман алпын чакырып,
Жору куйрук Жоон алпын
«Жоон алпым!» деп бакырып,
Алтымыш жайсаң, кырк дөөсү
Коргон болуп Жолойго
Тегеректеп жетти эми.
Жөлөп-таяп Жолойду
Оңдоп жүрүп кетти эми.

Эми Жолой кеп айтат:
– Берендер, уккун – деп айтат, –
Ачбууданды мингени,
Айкырып жоого тийгени
Жолуккандын баарына
Жоболоңду салчу элем.
Кезиккенди талкалап,
Кейитип байлап алчу элем.
Өзүм Жолой болгону
Ушул болду жазганым.
Бул буруттун колунан
Өлүп кала жаздадым.
Эрбеңдеген эки кол
Өөдө болбой, шал болду!

Түгөнгөн тоонун урчуртан,
Дүмүрөйгөн тумшуктан
Качып калган Жолойду
Кабылан Манас көрдү эми.
«Азыр сага жетем!» деп,
Айманбозун бурду эми.
Качып берген Жолойго
Кабыланың найза сунду эми.

Баарынан тулпар Айманбоз
Башын жерге салыптыр,
Арбытып арыш алыптыр.
Эти кызып ээлигип,
Эң эле катуу жээлигип,
Камыштай кулак жапырып,
Куюндай жерди сапырып,
Тынбай чуркап калыптыр.

Айры белес тайпаңдан 
Айкөл Манас кабылан
Алты айлантып кууду эми.
Жети кайкаң дөбөгө
Жеткилең Манас баатырың
Жети айлынтып кууду эми.
Жакындап Манас калганда,
Көсөл экен эр Жолой
Айласын таппай шашты эми,
Токойго кире качты эми.

Жолойду таппай кайгырып,
Аргасыздан эр Манас
Алтайга кайта кайрылып,
Бастырып жолдо келатса,
Алтымыш тулпар бууданды
Айдап алып астына,
Бет алдынан барбайып,
Каман алп чыга калганы.

Каман алп жайын сурасаң,
Кап-Тоонун берки бетинде,
Кытайдын аркы четинде,
Кыяңгер, Карсаң тоосунда,
Суук-Капчыгай оозунда
Шибээ деген эл экен.
Шибээнин баары башынан 
Муну Каман алп балбан дээр экен.

Манасты көрүп Каман алп
Айкай кулак тундуруп,
Колундагы найзасын
Манасты көдөй сундуруп,
Найзалашып өткөндө,
Айбалта менен кагышы,
Андан айла кеткенде,
Кылыч менен чабышып,
Мындан айла кеткенде,
Чокмор менен салышып,
Жадаал салып турушту,
Жан аябай урушту.
Кыраан Манас баатырың
Эңкейе түшүп барды эле,
Каман алптын кол токмоктой кара чач
Колуна тийип калды эле,
Шапа-шупа бат кармап,
Үзөнгүнүн боолукка
Үч жолу орой чалды эле,
Айманбозго ошондо
Олбуй-солбуй камчы уруп,
«Чу!» деп жүрүп калды эми.
Опол тоодой шибээни
Дыркырата сүйрөтүп,
Бай Жакыптын чоң кылыч
Жанынан сууруп алды эми.
Эр Манастын колунан 
Каман алп өлүп  калды эми.

Алтымыш буудан тулпарды
Айдап Манас келди эми.
Кырк жолдошко бирден ат
Үлүштөрүн берди эми.

Жолборсуңдун астына
Эми жолоп адам барбады.
Жолугуша келгенде,
Жоосу тирүү калбады.
«Кара кытай, манжуудан
Кутулуп эми калдык» деп,
Курган кыргыз той кылып,
Мойнуна курун салынып,
Жаратканга жалынып,
Үзүлгөнү уланды,
Ушинтип кыргыз кубанды.
Манас-Манас болду эми,
Манас атка конду эми.
Ак калпакты кийди эми,
Алчайып атка минди эми.
Эки тизгин, бир чылбыр
Өз колуна алды эми.
Орунтуктуу эр болду,
Он эки мүчө тең болду.
Күйүттүү кыргыз биригип,
Күтүп алаар шер болду.
Толкуган кара кытайга
Тоону бузаар сел болду.