ЖАКЫПТЫН АГАСЫ БАЙДЫН АЛТАЙГА КЕЛГЕНИ

Ногой кандын төрт уулу,
Төртөөнүн туну Орозду.
Анын он баласы бар экен,
Ону бирдей кара боор
Оңбогондой жан экен.

Кең-Кашкардын аржагы,
Кебез-Тоонун бержагы,
Жайлаган жери Ыраңды.
Балдарынын корунан,
Сабырын жогунан
Орозду карып, каң болгон.

Ороздунун иниси,
Төрттүн бири Бай деген
Агала сакал чал болгон.
Жипсиз колу байланып,
Жер түбүндө зарланып,
Кайрылып жолду чала албай,
Калкынан кабар ала албай
Кайгысы чексиз бар болгон.
Байдан эки бала бар
Мал-жанына ээ болбой
Тарттырып ийип онуна
Туугандан шору кайнаган.
Тун уулу Байдын Бакай дейт
Нускалап угуп, сөз айткан
Акыл-ою далай дейт.

Бай Бакайга мындай дейт:
– Ороздунун он уулу
Кордогонун койбоду.
Жаркен такыр жер экен,
Баары душман, эли кас,
Мал багуучу жери да аз.
Жашың жетти он сегиз,
Балам Бакай, ойлонуп,
Башыңды алып, мындан кач.
Ат току, балам, минейин,
Жеке кеткен Жакыптан
Жетип кабар билейин.
Көйкапка кетип Үсөнүм,
Көрсөм деп аны күсөдүм.
Кенже Жакып инибиз
Өлүү бекен, тирүүбү?
Тирүү болсо Жакыбым
Жалгыздыктан зарланып,
Ыйлагандын бириби?
Бар болсо, барып билейин,
«Батырып алаар бизди» деп,
Бар кудайдан тилейин.
Өлгөн болсо, көрөйүн,
Өксүүр дүйнө өксүтсө,
Өкүрүп кайра жөнөйүн.
Балдарым, сага эп болсо,
Атаңар айткан кеп болсо,
Алтайдын тоосун айланып,
Армансыз болуп келейин.

Баласы Бакай кеп айтат:
– Барыңыз, ата, – деп айтат. –
Быйыл он үч жыл болду
Укпадык беле уламыш:
«Чыйырды эркек тууду – деп,
Ошо жакка баргандан. – 
Барып келдик анда» деп,
Кеп салышкан чалдардан.

Акала сакал Бай аке
Алыскы жолго салыптыр,
Үчүнчү күнү түш ченде
Мелтиреген бир жапан
Чөлгө келип калыптыр.
Арык казган миң адам
Жерге келип калыптыр.

Ал арыкты каздырган
Нескара деген дөө экен.
Өөдө-төмөн өткөндү
Өкмөлөп кармап алчу экен.
Өзүнө арык каздырып,
Атын союп салчу экен.
Көлүгүнөн айрылып,
Көп адам жөө калчу экен.
Барып калды салпылдап,
Байкуш Бай муну билбеген.
Байдын атын союшту,
Кетмен берди колуна.
Байкуш кылып коюшту,
Каздырып арык ага да.

Эки жарым күн болду,
Чал суналып тым болду.
«Чал жыгылды, көргүн – деп, –
Арыктын сүйрөп кырына 
Топурак үйүп көмгүн» деп,
Кырга сүйрөп салышты.

Көңдөйүнөн кырчындын
Чалдын көөдөнү ачык калганы.
Көрүп жаткан көзү бар,
Көкүрөктө эси бар.

Арык ээси Нескара,
Чабдар аты бар экен.
Уламыштан кеп уккан
Укмуш артык жан экен.
Нескара кебин элге айтат,
Арык казган жерде айтат:
– Ала-Тоодон сүрүлгөн
Түбүң түшкөн бурутта
Түмөндөгөн жылкы бар,
Толуп жаткан мүлкү бар.
Чоң-Алтайдын бетинде,
Чоң-Дабранын четинде
Манас деген бала бар,
Акылы жарым чала бар.
Өңкөй балдар кашында,
Быйыл он үч жашында.
Мен ошого барамын,
Тийип жылкы аламын.
Атакеси Жакыптын
Эшектей кардын жарамын.
Жалгыз туума Манасты
Тирүү байлап саламын.
Чоңойсо, бараар жерине,
Чачылган бурут элине.
Балтыры сыйса жерине
Балакет болоор көбүңө.
Алтайды көздөй баралы,
Айдап жылкы алалы.
Бейкут жаткан болобу,
Бекер этке тоёлу.
Ээликкен Манас баланын
Эртелеп көзүн оёлу! – 
Аттанып калды Нескара
Алыска сапар жол алып,
Калкыган калың кол алып.

Арыкта жатып Бай аке
Нескара кебин угуптур.
Адамдын баары кеткенде,
Аш бышымга жеткенде,
Көмгөн жерден чыгыптыр,
Жан-жакка көзүн салыптыр,
Алты качыр, төрт эшек
Аттанган жоодон калыптыр.
Качырлардан бирөөнү
Бай аке кармап миниптир.

                  * * * 
Муну мындай таштайлы,
Жакыптан кабар баштайлы.
Туучунак менен болкоюп,
Абаңыз Жакып золкоюп,
Аралдан чыгып барыптыр,
Нескаранын келаткан
Аскерин көрүп калыптыр.
Карарган колду көргөндө,
Эси чыгып бугуптур.
Келе жаткан аскердин
Арт жагын байкап туруптур.
Аскердин арка жагынан
Элес-булас караанды
Аңгыча Жакып байкады:
«Жалгыз-жарым жан экен,
Жалгыз жүргөн бу да бир
Мээнеттүү мендей чал бекен?
Ким экенин билейин,
Кебин угуп көрөйүн». – 
Туучунак менен жол тосуп,
Жалгызга жакын келгени.
Буурул сакал бу Жакып
Алыстан салам бергени.
– Аман-эсен, баатыр, – деп, –
Бай сурады Жакыптан, –
Ким болот сенин атың? – деп.

Анда Жакып айтат кеп:
– Түпкү атабыз Каракан,
Берки атабыз Төбөй дейт,
Төбөйдөн болгон Көгөй дейт,
Өз атабыз Ногой дейт.
Атым Жакып – дегенде,
Бай бакырып, «баа!» деди.
– Өткөн экен дүнүйө–ай,
Өмүрдүн баары, аа! – деди. –
Бала бойдон сен элең,
Бай деген агаң мен элем.
Куйругу болсом, жал элең,
Куруп калсын дүнүйө,
Анда сен жапжаш бала элең.
Сенден калып айрылып,
Күйүткө баткан жан элем!

Айгайды Байы салганы,
Агасы Байдын алдында
Жакып атынан түшө калганы.
Айрылганы алардын 
Аябай көп жыл болду эле.
Аккан жашы экөөнүн
Коюнуна толду эми.
Бай олтуруп кеп сурайт:
– Балаң барбы? – деп сурайт.
Жакып: – Балам бар – деди. –
Жараткан болсун жар – деди. – 
Карганда көргөн жалгыздын
Аты Манас – дегенде,
Эси кеткен Байыңдын
Эсине келе калганы:
– Өлтүрөм деп Нескара
Манас деген баланы
Аябай аскер мол алып,
Аңгире жолго салганы!
Эми, кагылайын каралдым,
Сөзүмө ушу ынангын!

Жакып бай муну укканда,
Жергелеш тууган кыргызга
Жетип кабар салыптыр:
«Жоо келди – деп, – жергеге» 
Үрөйү учуп калыптыр.

                  * * *
Нескаранын калың кол
Бай Жакыптын Кең-Арал
Аягы менен өтүптүр.
Эки күнү жол жүрүп,
Ат аябай мол жүрүп,
Маңгулга кирип кетиптир.
Жайытта маңгул жылкысын
Тийип алып качыптыр.

Аны көргөн маңгулдар
Улуу черүү кол менен 
Жоонун изин басыптыр.
Жайсаңбай деген байы экен,
Как ошондо Жайсаңда
Он миң жылкы бар экен.
Арт жагынан акырып,
Айгайлашып бакырып:
– Жоолашканың ким? – деди. – 
Жообуңду айткын тим – деди.
– Буруттун шумдук баласы
Кайда болот, айтыңар
Жакып чалдын Манасы?

Анда Жайсаң кеп айтат:
– Манас, Жакып бу кезде
Кулан-Жайлоо, Куу-Түздө,
Аркаңда калды – деп айтат.

Анда Нескара кепти бурганы:
– Айдабайлы жылкыңды,
Чаппайлы асты мүлкүңдү.
Жайсаңбай, жакын кел – деди, - 
Жакыптын уулу Манасты
Таап кармап бер –деди.

Эми Жайсаң кеп айтат,
Ачууланып бек айтат:
– Ушул жактын тоолорун
Көргөн кишиң жок беле 
Кайнаган калың колуңда?
Катыла албайм, коркомун,
Бала Манас баатырга!
Кармап берер алым жок
Айлымды чаап алсаң да!

Айтканын угуп Нескара:
– Бери жакын бастыр… – деп,
Кылтыйып турду жылмая.
Кармаарын билип шекинип,
Качты Жайсаң тоо жакка,
Токойго кирди бекинип.
«Кармап алып сойбой!» деп,
Нескара калды өкүнүп.

Ченебей талап олжону
Нескаранын көп колу
Ошо күнү конушту
Жайсаңбайдын айлына,
Ою менен болушту.
Катындар ыйлап чуркурап,
Балдар ыйлап чыркырап,
Колго түшпөй калгандар
Кокту, жылга, тоо-ташка
Качып кирди дыркырап.

Нескара баштап манжуулар
Эртесинде аттанып,
Эрдемсинип шаттанып,
Он бешке толгон жаштуудан,
Олоңдой кара чачтуудан,
Көчтөн чыккан көрктүүдөн,
Көмкөрө кундуз бөрктүүдөн
Жүз отуз кыз алыптыр.
Эмчеги тикче, эти арык,
Маралдай бою керилген
Эптүү сулуу келинден
Эки жүз түшүп калыптыр.
Төөлөрдү тегиз бакыртып,
Эшектерин акыртып,
Уй мөөрөдү күңгүрөп,
Кой маарады дүңгүрөп,
Кишинетип жылкысын,
Кишилерин байлатып,
Жылдырып малын айдатып,
Көкөлөткөн көп тууну
Колду жолдон көрүп ал
Кулак тунган көп чууну. 

                  * * * 
Жакыптан кабар барганда,
Баатыр Манас жаш бала
Айманбоз минип болкоюп,
Ак найза колдо койкоюп,
Айбаттанып акырып,
Жазайылды жаткырып,
Күлдүр мамай мылтыкты
Күркүрөтө аттырып,
Нескаранын колунун
Жолун бууп алыптыр.

Алтай казак калкынан
Камбардын уулу Айдаркан,
Айдаркандын Көкчөсү
Кырк жигиттин башы экен,
Он алтыда жашы экен,
Ал жекеге чыгып туруптур.

Арданган бойдон Нескара
Чабдарга камчы уруптур.
Качырып кирип сурдана 
Кыргызга найза сунуптур.

Карап алып ошону
Манас чыкты акырып.
Беттеше албай Нескара
Айлана качты бакырып.
Качканынын себеби,
Кыраан Манас жаш баатыр
Жана көрсө – бир киши,
Эми көрсө – миң киши
Жан жагында жабылат.
Кара чаар кабылан
Капталында чамынат.
Чолок көк жал жолборсу
Арксында камынат.
Арстандай түрү бар,
Адамдан башка сүрү бар
Качпаска андан не чара!
Ошо кезде Нескара
Он тогузда жашы экен.
Түбү кытай маңгүбө,
Түрк уулуна кас экен.
Качып жүрүп муну айтат,
Калкынын көөнүн муңайтат:
– Кабылан жолго жатаарбы – ай,
Катылганга катылбай
Кадемим минтип катаарбы – ай?!..

Нескаранын Чабдар ат
Шайтандай учкан мал экен.
Канаттуу куштай сызылып,
Жөнөп калган чагы экен.

Айманбозун чуратып,
Артынан Манас жеткени:
«Алтын кемер чети – деп, –
Айдалынын бети» – деп,
Сырнайза сайып өткөнү,
Манас эки жанчып, үч сайып.
Нескара үзөнгүдөн бут тайып:
– Аман калгын, элим! – деп, –
Талкаланды белим! – деп, –
Азап айдап бул жерге
Ушун үчүн келдим! – деп,
Октой учкан Чабдарды
Оозун жыйып алыптыр.
Четиндүү кыя чер менен,
Кийик баспас жер менен
Өөдөнү көздөй салыптыр.
Каран калган Айманбоз
Өөдөдө өксүп калыптыр.

Нескара качып кеткен соң
Кошууну турду калтырап.
«Жансоогалап!» буркурап,
Турган манжуу, калмагы:
– Катылбайбыз эми! – деп,
Койдой баары чуркурап.

Бала Манас ошондо:
– Алты миң ашык саныңар,
Качып кетти каныңар.
Айткан сөзүм эп болсо,
Мага кара баарыңар!
Көрсөтпөймүн тозокту
Көзүңдөн жашың тыйгын – деп,
Туткундун баарын бошотту.

Тууган болуп душманы
Кубанып таркап кеткени.
Кыргызда Манас баатырдын
Кабары көпкө жеткени.

                  * * * 
Арадан алты ай өткөндө,
Өткүр Манас жаш бала
Жолдошу сексен төрт болуп,
Жол салган жагы өрт болуп,
Алгыр куштан алышып,
Очогор мылтык асынып,
Бүркүт алып шаңшытып,
Аң уулоого чыгышты
Тайгандарын каңшытып.
Аттанаарда жаш Манас
Атасына айтты кеп:
– Атаке, сага болсо эп,
Салбырынды көрөмүн,
Талаага чыгып көнөмүн.
Карматып бергин үч бышты
Камбарбоздун үйрүнөн.
– Каралдым, сага жыйган мал
Кантип сенден аяйм? – деп, 
Атасы Жакып ошондо
Карматып бешти бергени.
Бала Манас быштынын
Үчөөн үч балага мингизди.
Экөөнү жалаң жетелеп,
Жолдоштордун артынан
Жете барды энтелеп.

Ит агытып, куш салып,
Бөрү, түлкү көп алып,
Кызыкка балдар батканда,
Асты бардыр жыйырма беш,
Аягы Манас он беште,
Балдар салды тамаша:
– Бүгүн жети кондук биз,
Бул отурган сексен төрт
Атын сойгон бирөөнү
Ак тердикке салсакчы,
Аким кылып, кан шайлап,
Улук кылып алсакчы!
Мартың болсо, союңар,
Сараң болсоң, коюңар.

«Атымды сойбойм такыр!» деп,
Баары болбой качкан соң,
Манаска келди кезеги:
– Сексен төрттүн ичинде
Сен экенсиң кичүүсү.
Ураматтап улук кылалы,
Соёсуңбу атыңды,
Бай Жакыптын уланы?
Анда Манас кеп айтат,
Кеп айтканда деп айтат:
– Атын союп, кан болуш
Адам угаар кеп эмес!
Талгак болсоң, ач болсоң
Бир жылкынын этине,
Айманбозду соёюн,
Ат минбесем коёюн!

Айтканын угуп Кутубий
Ордунан тура калганы:
– Жөө калтырып Манасты,
Атын сойсок оңбойбуз,
Эгерим эки болбойбуз!
Жетегимде боз бышты,
Дал Манастын быштысы!
Айманбозду коюңар,
Боз быштыны союңар.
Байрак байлап, туу тутуп,
Баатыр Манас баланы
Кан көтөрүп коюңар.

Кабылан Манас баланы,
Качканына болбостон,
Ак тердикке салышты,
«Каныбыз!» деп дүркүрөп,
Кан көтөрүп алышты.
«Кан нөкөрү – бизбиз!» деп,
Кашындагы боз балдар
Каткырып жыргап калышты.

Кеткени он бир күн болгон,
Жакыптын тынбай санаасы.
Кабарын алган бир жан жок
Ошондон бери Манастан.
Туучунак атын миниптир,
Айылдан узап бай Жакып
Төтөлөп жолго кириптир.

Асты жакы жабырдан 
Он бири чыга калганы
Очогор мылытык асынган.
Жете келип Жакыпты
Ортосуна алганы:
– Эсенкандан келгенбиз,
Эл кыдырып жүрөбүз.
Карыя, кепке кулак сал,
Эсенкандан буйрук бар.
Кыргыздан келген Жакыптын
Баласы Манас деп уктук,
Билесиңби Манасын?
Чалкайыңкы курсагың,
Чалым, сенин атың ким?

Атын Жакып жашырып:
– Бердике деген мен – деди. –
Баласы Манас он беште,
Атасы Жакып мага кас.
Байлап кетсең баласын,
Атаганат канаке,
Жайлап кетсең Манасын!

Аны уккан соң он бири:
– Сага Жакып кас болсо,
Айлына баштап баргын – дейт, –
Бай Жакыпка кылганды
Ошондо көрүп алгын! – дейт.

Айласы кетип бай Жакып
Он бирине кеп айтат:
– Ой, баатырлар, – деп айтат, –
Тарбагатай тоосу бар,
Теректи деген түзү бар,
Кышка жакын конуучу,
Кыштоосу шондо болучу.
Жакыбынбы, Манасын
Жете барсаң табасың.
Кайтарып жүргөн коюм бар,
Койду бөрү жейт ко деп,
Коркуу кирген оюм бар.
Бар, баргыла өзүңөр,
Башы чыккан чоң тоону
Көрүп турат көзүңөр, –
Узатып жолго салганы.
Туучунак менен туйлатып,
Үйүнө Жакып барганы.
Айыл башы Акбалта,
Акылдашы Бердике,
Ар жердеги айлынан
Арбын жыйып алганы.
Абасы Байды баш кылып,
Акыл салып турганы:
– Кызыл чоктуу көп ойрот,
Кытай угуп алыптыр.
Кырабыз деп кыргызды
Кекенишип калыптыр.
«Кайда Манас, Жакып?» деп,
Камданышты салыптыр.
Кандай арга кылабыз?
Бирөөндө бар беш бала,
Бирөөндө бар он бала.
Бир баланы Манас деп,
Берип койсок канетет?
Манасына садага
Бөлүп койсок канетет?

Бай ошондо кеп айтат,
Кеп айтканда эп айтат:
– О, Чыйырды менен Жакыбым,
Бириң картаң ургаачы,
Бириң картаң чалсыңар.
Деги экөөңдү карасам,
Кандай акмак жансыңар!
Баласын малга ким берет,
Сенин балаңдын күнүм ким                       көрөт!
Айтасың сөздү айбандай,
Ал сөзүңө ким көнөт?
Алыстан миңдеп кол келди,
Нескара деген зор келди,
Кыйыратты Манас көзүңчө.
Жакып, жаман экенсиң,
Кыйнала берип өзүңчө. – 
Бай жактырбай таштады.
Акеси Байдын алдынды
Чыйырды көзүн жаштады.

* * *
Аны коё салыңар,
Манастан кабар алыңар.
Үч-Аралга барыптыр,
Он бир күн конуп талаага
Оюну канып калыптыр.
Жолдошторун тапмакка
Кырга чыгып караса,
Токойдон бери бөлүндү,
Он бир караан көрүндү.
– Кайда Жакып деген? – деп,
Улуктан келген берендер
Манаска көөнү бөлүндү.
– Аны сурап нетесиң?
Он бириң чогуу жүрүңөр,
Мейман болуп кетесиң, –
Деди Манас берениң.

Ара конуп, айлына
Эрчитип Манас барганы.
– Атам Жакып келсин – деп,
Айтып кабар салганы.
«Кандан келген элчилер
Манасты кармап алды деп,
Балакетти салды» деп,
Жакыпка кабар угулду.
Коркконунан Жакыптын
Жүрөгү оозго тыгылды.
Айлынын баарын жыйнады,
Жакыпты кудай кыйнады,
Наалыш кылып ыйлады.
Агасы Бай, Акбалта,
Жакып баштап карысы,
Бердике баштап – баарысы
Белден ашып барышты.

Түптөн келген он бири
Дөөгүрсүнүп алыптыр:
– Жакып кайсы, көрсөт? – деп,
Манастан сурай салыптыр.
– Атам мобул – дегенде, 
Жакыпты көрүп таанышып:
– Эмнеликтен бизди сен
Адаштырып салдың? – деп,
Кас экенсиң канга! – деп,
Байла Жакып чалды! – деп,
Он бири турду чамынып.
– Дос кишиңди кас көрүп,
Убалга бөөдө калба?! – деп,
Бай Жакып турду жалынып.
– Манасын кошо байла! – деп,
Беркилер кирди жабылып.

Айкөл Манас баланын
Жалыны чыкты көзүнөн.
Бирөөн кармап оң колдон,
Бирөөн кармап сол колдон,
Бирөөн алып далыдан,
Бирөөн алып каруудан,
Кагыштырып турганы,
Көйнөктөй желпип төртөөнү
Көмөрүп жерге урганы.
Дагы төртөө камынып,
Жекелөөгө жабылып,
Манаска колду салганы.
Экөөнү эки колуна
Баатырың коштой кармап   алганы,
Астына алтоо басылды,
Берки турган эки-үчөө
Манаска болбой асылды.
Экөөн экөө менен урду эле,
Бирөө эси чыгып турду эле.
– Ушундай кылды бизди – деп,
Каныңа айта барыңар,
Күрмөлгөн колун камдасын
Сага күйөөр болсо аныңар!

Ушуну айтып эр Манас,
Каңгайдан келген он бирди
Айдап жолго салганы.
Ар кайсысы шаарына
Асты алтымыш күндө барганы.