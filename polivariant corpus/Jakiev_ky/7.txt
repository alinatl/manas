МАНАСТЫ КАН КӨТӨРҮҮ

Камбарбоздун үйрүнөн
Кармап келип тогузду,
Баарын бирдей сойдуруп,
Жер очогун ойдуруп,
Алтайлыктын элинен
Атуулдан түк койбой
Алды Манас чакырып:
– Алтайда жаткан эл, - деди, –
Аяк-башың жыйналып,
Эсебиң канча, бер – деди.

Алтайлыкты санаса,
Аяк-башын караса,
Токсон алты миң болду.
– Өткүрлөр, ойло акыл – деп, –
Туш-тушубуз жоо болду,
Душмандык кылаар каапыр – деп, 
Манас айтты мындай кеп. – 
Баарыласа, көптөсө,
Балакетке салбасын.
Баш көтөрөөр айылда
Бала калбай калбасын!
Кытай катуу жоо болду,
Камданбасак болбойт – деп.

Абасы Бай кеп баштайт,
Кеп баштаса деп баштайт:
– Төгөрөктүн баарынан
Түрө келдиң, калайык.
Айлананын баарынан
Арбын келдиң, калайык.
Эсенкандан кол келип,
Эчен кыйла мол келип,
Эрегишип жоо болдук,
Ошо камаса, кайдан соо болдук!
Тукум калбай кырылып,
Тумшугубуз катпайлык.
Ургаачыңды күң кылып,
Таң атпаган түн кылып,
Эркегиңди Эсенкан 
Таманга басып, жүн кылып,
Сатыкка салып, кул кылып,
Сандыкка салып, пул кылып,
Санабай малың айдатып,
Сайкашкаңды жайлатып,
Айдап жүрүп кырбасын
Ар тарапка сайлатып.
Балдар, башчысыз эл марыбайт,
Башаламан жарыбайт.
Баштуу журт жоого кор болбойт,
Жаактуу киши зар болбойт,
Жабылса душман жан койбойт.
Калкалайм десең жаныңды,
Калдайган журтум, биригип,
Кайраты бар бирөөнү
Кан көтөрүп алалы.
Кандыкка бириң чыгыңар,
Калп айтпаган чыныңар,
Казатка чыгаар тыңыңар,
Беттешкен жоого белдүүңөр,
Белдешкен доого демдүүңөр,
Өткүр чечен тилдүүңөр,
Өкүмөт жөнүн билчүүңөр!

Бай аба мындай дегенде,
«Кан боломун калкка – деп, –
Кандай да болсо чыдайымын
Калк башкарган наркка» деп,
Айтаар адам болгон жок. 
Же «баланча болсун башчы» деп,
Башкага ыраа көргөн жок.

Боз балдар анда кеп айтат,
Болгон ишти деп айтат:
– Аң уулап жүрүп баарыбыз
Бир быштысын Манастын
Айталаада сойгонбуз.
Манастын өзүн баарылап,
Кан көтөрүп койгонуз.
Көтөргөн Манас каныбыз
Аяк менен башыңа,
Кары менен жашыңа
Келээр бекен эби? – деп,
Саламат уулу Айнакул
Сан журтка айткан сөзү бул.
– Каныбыз Манас болсун! – деп,
Калктын баары дүңгүрөп,
Жапырт айта салганы.
– Бир тай союп Манасы
Кандыкты кыргыз алды! – деп, –
Сараңдык кылып сойбопсуң,
Казак куру калды! – деп,
Көкчөнү Камбар жемелеп, –
Туубай калсын сени! – деп,
Капаланды Камбаркан, –
Кай жериңде кеми?! – деп.

Акбалта айтып калыс кеп,
Айгайлады мындай деп:
– Кан кылбайбыз дегениң
Азыр айткын сөзүңдү.
Атап коюп кандыкка
Артынан калбаа салбасын.
«Аны койбойт элек» деп,
Арманың ичте калбасын!

Арстан Манас жаш бала
Жыйынга басып барганы:
– Астымда жөлөк ага жок,
Ажал келсе, дабаа жок.
Артымда иним жаш жатыр,
Башыма мүшкүл иш түшсө,
Сууруп алаар азаптан
Тууганымда дарман жок.
Карып калган Жакыпта
Кайрат кылаар шайман жок.
Талаада тай сойдум, – деп, –
Кан көтөрүп койдуң, – деп, 
Өз напсиме тартпаймын.
Тоодой токонаалатты
Өз мойнума артпаймын.
Казак, кыргыз биртууган,
Калмагың бар, маңгул бар, 
Каңгай менен тыргоот бар,
Кан болуучу жан бардыр,
Бирөө чыксын бел бууган.
Бошотуп мени койгун – деп,
Бала Манас айтты кеп.

Чогулган элдин баарысы
Камалышып калышты:
«Жаштык кылса баласы,
Карыса да Жакыпты
Кан көтөрүп алалы.
Не болсо да Жакып бай,
Дүнүйөсү колдо бар.
Кабылан Манас баланы,
Кайрат кылаар душманга,
Баатыр коюп салалы!»
– Көтөрдүк анда канды! – деп, –
Кан болуучу жанды! – деп,
Алты кулач ак кийиз
Астына жая салышып,
Агала сакал Жакыпты
Акбалта менен Бердике
Жетелешип алышып,
Көпчүлүк аны сүйрөдү. 
– Көтөрбөңөр мени! – деп,
Көсөл Жакып сүйлөдү. – 
Көргөнсүңөр, калайык,
Көп зарладым бала деп.
Каралдым турса кашымда,
Убалыма калбаңар
Карып калган жашымда. – 
Муну айтып бай Жакып
Буркурады, ыйлады,
Бурчактап жашын тыйбады.
Кордукта жүргөн курган чал
Кубангандан ыйлады.

Казак, кыргыз чогулуп,
Калмак, маңгул жабылып,
Ак кийиздин үстүнө
Бай Жакыпты салганы.
Баласы Манас баатырды,
Атасына биргелеш,
Отургузуп алганы.
Жети кадам басканда:
– Болду, балдар, болду! – деп,
Жеткилең Жакып карыя
Жерге түшүп калганы.
Көтөрүп алып көпчүлүк
Жеке Манас баланы
Алиги турган жыйынды
Жети айланып барганы.
«Кан таажысы ушу» деп,
Эр Манастын башына
Жыгалуу бөрктү кийгизди.
«Мураабызга жеттик!» деп,
Калайык урмат билгизди.

Тойду Жакып баштады,
Ногойдон калган көк тууну
Оболото аштады.
Токсон бээни сойдуруп,
Сараңдыгын таштады.

Тогуз күндө той таркап:
«Кандуу журт болуп калдык – деп, –  
Кабылан Манас балага
Бийликти берип салдык» – деп, –
Келгендер кетти жайына