МАНАСТЫН КОШОЙ АЛПКА БАРГАНЫ

Алтайдагы кыргыздын
Акылманы Балта экен.
Жазы жаак, жалпак тил,
Жаңылбаган чоң чечен.
Абаң Балта кеп баштайт,
Акырын сүйлөп, бек таштайт:
– Журт башчысы өлгөндө,
Кызык кылып биздерди
Кытай, калмак бөлгөндө,
Бирөөбүз кеттик Эренге,
Бирөөбүз түшүп кеттик тереңге,
Бирөөбүз кеттик Каңгайга,
Бирөөбүз келип тыгылдык
Мына бул кара калмак Алтайга.
Уламадан уласак,
Билгендерден сурасак,
Ала-Тоону жер кылып,
Жүргөн кыргыз бар дешет.
Алоокени алышып,
Сүргөн кыргыз бар дешет.
Катагандын кан Кошой
Белгилүү балбан эр ошол.
Тоодой темир күрсү алган,
Тоону Кошой бир салган,
Тоону Кошой бир салса,
Тоону кылган ташталкан.
Коргонду таштан салган дейт,
Азган-тозгон кыргызга
Абам Кошой карыя
Башчы болуп калган дейт.
Биз айдалып кеткенде,
Бул Алтайга жеткенде,
Кыйла жыл баштан өткөндө,
Келгендерден кеп уккам,
Эр Үрбү аман деп уккам.
Үрбүнүн жайын айтайын:
Эки Кемин жайлаган,
Эгиз кара ат байлаган.
Күрүчүн күздө айдаган,
Күлүгүнө күрүчтүн
Күрмөгүн берип байлаган.
Жалгыз жүрүп көбөйгөн,
Жарды жүрүп байыган
Таздын уулу эр Үрбү,
Адагы кыргыздан чыгып эр  болуп,  
Кайрат кылып, бел байлап,
Калкын баккан кези дейт.
Кагылайын Манасым,
Ала-Тоо жолун чалып кел,
Туугандан кабар алып кел.
Сапарың болсун оңунан,
Жоо чыкпасың жолуңан.

Акбалтадан муну угуп,
Арстан Манас аттанды,
Ээрчиткени кырк бала,
Бөөт-чөөт көл басып,
Адыр-будур бел ашып,
Көкжалың Манас жол жүрүп,
Ат аябай мол жүрүп,
Эрикпей эчен күн жүрүп, 
Сонун эл, сонун жер көрдү,
Аркырап аккан суу көрдү,
Аркайган Ала-Тоо көрдү.

Көргөнгө көзү кубанып,
Ашуу ашып, таш басып,
Бет алып чыкты көкжалың
Үч-Каркыра жерине.
Жергелеше чыгыптыр
Жылтырканы, шыбагы.
Белден болуп чириптир
Бетегеси, тулаңы.
Жалбырагы жаргактай
Жаткан экен Каркыра
Кара курту бармактай,
Балтырканы билектей,
Маралы үркүп, чу койсо,
Мала кашка инектей.
Кызыл-Кыя кымбат жол,
Кылт этип ашып түштү дейт.
Ошондо баатыр оолугуп,
Ысык-Көлгө жолугуп:
«Береке экен, бел экен,
Пенде жүрчү жер экен.
Ортосу көпкөк көл экен,
Түгөнгүс ырыс, кен экен.
Жаныбарым Ысык-Көл
Жер соорусу турбайбы,
Жердеген киши тунбайбы!
Өйүз-бүйүз жери тар,
Жерине сан кол бата алай
Алек болчу жер экен.
Туш-туштан душмак кол салса,
Өзөндүн баары жол экен».
Ушуну ойлоп эр Манас
Ысык-Көл бойлоп, жол жүрүп,
Ат аябай мол жүрүп, 
Адыр-адыр бел басып,
Өңгүл-дөңгүл тоо ашып,
Алыстан көзү чалганы
Дарбазалуу ордону,
Чеч-Дөбөнүн боюнда
Айландырган коргонду.

Кароолчусу эрте-кеч,
Угаар кулак, көрөөр көз
Куу байталчан Кутунай
Анталаңдап Кошойго
Жеткенде айтат мамындай:
– Оргуп чыккан чаң көрдүм,
Орою суук жан көрдүм
Атайы келген жоо болсо,
Таш коргонуң талкалап,
Кум коргонуң кулатып,
Такыр кырып кетет ко,
Түбүбүзгө жетет ко!

Баатыр Кошой абакең
Эрендерди жыйнатып,
Жыйылгандын баарсы
Жоо-жарагын алышып,
Белести тосуп калышып,
Берениң Кошой караса,
Айманбоз тулпар мингени,
Ок өтпөс торко кийгени,
Карааны тоонун теңиндей,
Каарына алса жегидей.
Ошондо Кошой кеп айтат,
Кеп айтканда эп айтат:
– О, ботом, аты угулуп,       күттүргөн,
Качан келет деп жүргөн,
Курган Жакып жалгызы,
Кудуреттин пендеси,
Кыргыз журттун ырысы,
Жоо кетпесе, бел чечпей
Эл четинде туруучу
Манас шердин өзү экен!
Караан, тууган, жер издеп,
Туйгунум келген кези экен!
Көрүнөө кудай бериптир,
Калкым, эстеп тилегиң,
Кабылан Манас келиптир.

Муну Кошой айтканы,
Эр Кошойдон бөлөгү
Аттан түшүп чуркурап,
Сүйүнгөндөн буркурап,
Тизеси жерге бүгүлдү.
Өөдө-төмөн дүргүшүп,
Уйгу-туйгу жүгүрдү.
Ак сакалы жаркылдап,
Абаң Кошой ошондо
Келгин каздай каркылдап,
Жоо-жарагын шайланып,
Ачалбарс кылыч байланып,
Алтын жаак айбалта
Билекке кынай чалынып,
Астынан чыкты Манастын
Көрүшүүгө камынып:
– Көрбөсөм да болжоймун,
Көңүлүмдө ойлоймун,
Жалгыз уулу Жакыптын,
Балам Манас, эсенби?
Туулдуң, баатыр, Кытайда,
Башынан келбей бул жайга
Безип жүрөөр жан барбы?!
Мээнет күн, Манас, эл кайда?!
Келе, Манас, колуңду,
Кубандым бүгүн десемби!
Курдашым Жакып, Акбалта,
Кургурларым эсенби?

Кабылан абаң Кошойго
Кан Манастын кеби бул,
Айтып турган жери бул:
– Абам Кошой, карыям,
Айла тапкыч олуям,
Маңдайга чыксам, бараан бол!
Казатка чыксам, караан бол!
Кытай түмөн, кыргыз аз,
Айлы кандай конуучу?
Караан кылам мен кимди,
Айла кандай болуучу?
– Кокуй күн, Манас, не дейсиң?!
Бул кебиңди ким уксун?!
Бир караңгы түн уксун!
Жүр, чырагым, болбосо,
Коргонду көздөй баралы,
Конуп кепке каналы.
Каран калган кыргыздын
Бир айласын табалы.

Абасы андай деген соң,
Кырк баласы артында,
Кошой, Манас ээрчишип,
Коргонго келип калганда,
Ат үстүнөн көтөрүп,
Арстан Манас баатырды
Алптар, дөөлөр алганда,
Баатыр Манас балага
Токсон кара буканы
Чапкан экен садага.
Эми сүйлөсүн Кошой абаңыз,
Аңгемесин караңыз:
– Таалайга бүткөн жан болсоң,
Таап ал Талас жериңди.
Күтүп алгын, кулунум,
Күрдөөлдүү кыргыз элиңди!
Менин жайым сурасаң,
Жетик белим курчанып,
Жер жайнаган манжууга
Жеке киргем кол салып.
Манжуу каптап келгенде,
«Калбайын – деп, – тутулуп»,  
Көйкаптын тоосун бет алып,
Качып кеттим кутулуп.
Жетимиш күнү аралап,
Качпаска кантти абакең,
Жетимиш жерден жара жеп.
Толкуган калмак, мен жалгыз,
Томукту жара ок тийип,
Толгоно албай калганбыз.
Ал күндүн несин айталык,
Селбип минген буудан жок,
Серпишип кирип, кол салсам,
Караан болоор тууган жок.
Кечээ кара калмак, манжуу журт
Кечүүдөн чапты көчүмдү,
Келберсиген кытайдан
Алалбай келем өчүмдү.
Будурду тиктеп, белди издеп,
Бууданым, сендей эрди издеп,
Ала-Тоону жакалап,
Кас буудандын баарысын
Кайра баштан такалап,
Бекерге жатып албадым.
«Кырааным качан келет?» деп,
Кулагымды салгамын.
«Тууган үчүн, журт үчүн
Кыйратып кыргын салсам – деп, 
Акбалта, Жакып, эр Манас
Дарегин таап алсам» деп,
Ошону ойлоп жүргөмүн.
«Шер экени чын болсо,
Келет ко» деп билгемин.
Келбесең, издеп барууга
Дарексиз кеткен туугандын
Бир дарегин табууга,
Азган-тозгон кыргыздын
Эрлерин жыйып алгамын.
Туйгунум Манас, сен үчүн
Баатырларды камдадым.
Аз айтканым билип ал,
Арстаным Манас, тилимди ал.
Козголуп манжуу, калмагың
Колун жыйып албасын,
Элиңе кордук салбасын,
Билгенин кытай кылбасын,
Тукумуң койбой кырбасын,
Балам, кайра тарып сен кеткин,
Ашып-шашып Алтайга 
Азырынча сен жеткин.
Кара калмак, манжууну
Четтеп көчүп алганда,
Оркондун тоосун таянып,
Оркоюп көчүп калганда,
Кечикпей жолуң чалаармын.
Кары абаң Кошой өлбөсөм,
Алты айдан кийин бараармын.
Кабылан Манас, кулунум,
Сенин туулганың билгемин.
Азганакай элиңе
Туу болот деп жүргөмүн.
Көз көрө элек бала элең,
Жылкымдан каалап берейин,
Керкабылан минип кет.
Келипсиң Кошой абаңа,
Торко тон жабам, кийип кет.
Капшыра келген жоо болсо,
Балам, качырып найза сайып бер.
Алтайда калың тууганды
Айлантып аман алып кел.
Жылгындуу Кең-Кол, Талас бар – 
Мекен кылып, конуп бер.
Шер болуп, Манас, туулдуң,
Кыргызга караан болуп бер.
Бабаңдан калган жериң тап,
Чоң атаң өткөн Ногой кан,
Ошондон калган элиң тап.
Калкыңа ээлик кылбастан
Калмакта жүрөөр жөн барбы?
Каран күн, Манас, элиң тап,
Калкыңы билээр ким калды?
Бедер туткан белимсиң,
Бейпайга калган бул элди 
Ажыратаар шеримсиң.
Кече Ногой кан атаң өлгөндө,
Каптаган кытай келгенде,
Ногой кандын балдарын
Бытыратып бөлгөндө,
Кабар да жок, сөз да жок,
Ошол кезде түңүлгөм:
«Кайра келбес бир жайга
Кайран балдар кетти» деп,
Ат бороюн сыдырдым,
«Туугандан кабар тапсам» деп,
Турбай жерди кыдырдым.
Тууган таппай безиктим,
Туура пейлим ак экен,
Туйгунум, сага кезиктим.
Колума менин сен тийсең,
Токсонго жашым барса да,
Түз кирип, найза сунаармын.
Түгөнүшөөр жоо чыкса,
Туу түбүндө былк этпей
О, балам, тууңду кармап    тураармын.
Үзөлгөндү улайлы,
Чачылганды жыйалы,
Жоголгон жокту табалы,
Журт айласын кылалы! –
– Жолуңду Кудай ачсын! – деп,
Батасын абаң бек айтты. – 
Айдоодо жүргөн кыргыздар,
Балам, аманат сага! – деп айтты.