МАНАС  МЕНЕН  БАКАЙДЫН ТАБЫШКАНЫ

Кан Кошойдон бата алып,
Кыраан Манас көкжалың
Кайрат менен аттанып,
Астындагы Айманбоз
Куландай кулак жапырып,
Куюндай жерди сапырып,
Желгенине жел жетпей,
Желдей сызды Алтайга.
Басканына мал жетпей
Бачым сызды Алтайга.

Жылдыздын белин ашканда,
Көк тулпар сындуу ат минген,
Көк сүлөөсүн бөрк кийген,
Кынсыз кылыч байланган
Белестен чыкты бир адам.
 «Мунун урааны ким, дайны ким?
Тукуму ким, айлы ким?
Какандагы туулган
Калмактан келген шум бекен?
Баатырдыгы башкача, Балбандыгы бир канча
Пендеден артык шер да экен,
Чоңдугу тоодой эр да экен.
Астыга салса, акжолтой
Көкжалдыгы көрүнөт.
Акыреттик дос болуп,
Тууганым болуп калса» деп,
Баатыр Манас сырттан эр
Астындагы Айманбоз
Тартып оозун бурду эми.
Ээр белдей мойнокто
Беренди күтүп турду эми.
Байдын уулу Бакай бул,
Ат арытып, жер кезип,
Айкөл Манас төрөгө
Жетип чоро болууга,
Аркалап айыл конууга
Издеп келген кези ушул.
Бал менен оозун чайкаган
Берен да ушул, бел да ушул.
Бакайдын жайын билгенде,
Манастын сүйүнүп турган кези ушул:
– Кайыбынан табылган
Кан абам, сендей эр болбойт!
О дүйнөгө кеткенче,
Уйпаланып кайран жан
Топуракка жеткенче,
Тулпардын оозун буруп бер,
Туйгунум аба эр Бакай,
Ата ордуна өзүмө
Тутка болуп туруп бер.
Эки тизгин, бир чылбыр
Эл бийлигин алыңыз,
Эрдене тайтаң өзүмдү
Эптүү жолго салыңыз.
Туйгунум Бакай кан аба,
Астыма салсам, акжолтой
Шерим Бакай экенсиз.
Аркама салсам, сан колдой 
Эрим Бакай экенсиз.
Туура караан маа болуп,
Кара жаак айбалта
Кайкалатып аштаңыз.
Казак менен кыргыздын
Өзүңүз колун баштаңыз! –
Манас муну айтканда,
Кучакташып достошуп,
Кебин айтат эр Бакай:
– Төкөр уста Бөлөкбай,
Дөөтүнүн досу чоң уста,
Кундагын курчтан кердирип,
Ошо байкуш жасаган
Жандуу мылтык Аккелте – 
Тийгени жалын, күйгөн өрт,
Тигинен тийсе аткан ок,
Тутамдай сөөгү табылбайт – 
«Көкжалым Манас алса» деп,
Айкөлүм, сенин өзүңө
Ылайыктап жүргөм – деп,
Тартуу кылып берди эми
Кан Манастын өзүнө.
Ошол жерде эки эрен
Келеме шарып кармашып,
Бычакты кындан алышып,
Чыбык кырка салышып,
«Убада бекем болсун» деп,
Колдорду канга малышып,
Асмандагы жылдыздай
Козголушту эрендер.
О дүйнөлүк ошондо 
Дос болушту эрендер.

Бакайды кошуп жанына 
Алтайга Манас жеткенде,
Айдыңы көпкө кеткенде,
Алтайлыктан эл калбай
Улуу жыйын топ болду,
Кеп Манаска токтолду:
– Ага-ини, журтум! – деп айтты, 
Баарыңарга эп болсо,
Мен бийлеген кеп болсо,
Кыргыз, казак, жалпы журт,
Корстон болбо дүйнөгө.
«Короодо коюм калат» деп,
Комсоо кепти сүйлөбө.
Колунан келсе каканчын
Аяй турган ою жок.
Алы келсе кытайдын
Албай турган кеги жок.
Кайнап жаткан какандын
Текес кан деген дуудусу:
«Баш жакты бурут алды – деп, –
Ушу баштан оңдурбай
Ойрондойлу аны! – деп, –
Кыргыз, кыпчак, казагын
Колуна берип азабын
Кыйраталы баарын!» деп,
Жибериптир кабарын
Орго деген канына,
Чиренип Чүйдү ээлеген
Акунбешим паашага.
Алооке баштап баарысы
Кетирип турат кебимди.
Алдырып туруп беремби
Ата Мекен жеримди!
Арбагы бийик Ала-Тоо
Албай кантип коёюн!
Бабамдан калган Түркстан
Барбай кантип коёюн!
Оролго чейин жерибиз,
Алтымыш уруу алашты
Алдырган экен кытайга
Мурдагы өткөн элибиз.
Эдил, Жайык – эки суу
Эзелки жериң мына ушу.
Аны да кытай алыптыр,
Ээлеп жатып калыптыр.
Узун-Тоо менен Кер-Көлдү,
Сүргөн экен бу кытай
Ошондогу элиңди.
Түрк уулунун мойнуна
Сүйрөткөн экен арканды,
Аркандан мойнуң чечиңер!
Ала албасак кытайды,
Аманат жандан кечиңер!
Кытайды кууп салалы,
Кайтарып жерди алалы.
Кызыктуу жерден айрылып,
Кыяматта жүргөнчө,
Кыргыз уулу болгону  
Кырылып өлүп калалы!
Баласагын калааңды,
Ташкен менен Коконду,
Самаркан менен Алайды
Басып жаткан кытайдын
Окуталы сазайын!
Тагдыр, Алда буйурса,
Казат кылбай тынбаймын.
Жолдо болсун изибиз,
Жоодон болсун ишибиз.
Башыңды байла өлүмгө!
«Айылда калсам өлбөйм» деп,
Аманат жанга ишенбе.
Саадак болбой, ок болгун,
Сандык болбой, от болгун!
Пас болбогун, тоо болгун,
Ээси болбой жылкынын
Эңшерип тийген жоо болгун!
Бул Алтайда жериң жок,
Бет алышып салышсак,
Белге таңуу кылууга
Белгилүү кыргыз элиң жок!
Кара таандай кол келсе,
Калайман салып, мол келсе,
Кандай айла кылабыз?!
Ала-Тоого жетпесек,
Кете берээр чамабыз!..
Атка минип эрбейген,
Найза кармап сербейген,
Адаммын деп дердейген
Азаматтан калбасын!
Балтыры жоон балбандан,
Басташканын алгандан,
Кылыч чабаар машынан
Кылайып бирөө калбасын!
Айбалта чабаар ыктуулар,
Айбаты артык мыктуулар
Айылда жатып албасын!
Алыска сапар жүрөбүз,
Курал-жарак, минээрге ат,
Азыгын арбын камдасын!
Көк асаба, кызыл туу
Аягын жерге  сайбасам,
Атым өчүп калбайбы,
Алтымыш уруу журтумдун
Азганын бүтүн жыйбасам,
Төшү түктүү жер урсун,
Төбөсү ачык көр урсун,
Атадан калган Ала-Тоо   
Алтайдан барып албасам!