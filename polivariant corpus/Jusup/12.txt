Үрбү баштаган алты хандын Манаска кат жибериши, Манастын Калдайдын шорун катырышы

Кең Тойундун башында,  
Жайдын толгон айында,  
Төрө  Төштүк той берип,  
Кыргызга кабар салыптыр,  
Карыйа Кошой баштаган,  
Калбай баары барыптыр,  
«Самаркандан тойунга,  
Барамынбы тойго», деп,  
Барбай Манас калыптыр.  
Эл чогулган той болуп,  
Той ээси Төштүк зор болуп,  
Тойундун ичи тар экен,  
Таман койор жери жок,  
Тойго келген эл толуп.  
Той тараган күндөрдө.  
Хандар кетпей калыптыр,  
Карындарын бөксөртүп.  
Ошол кезде хан Үрбү,  
Кебин баштап алыптыр:  
- Ичимде кебим бар турат,  
Карыдан Кошой хан турат,  
Калк бийлеген чоңдордун,  
Калбай баары олтурат.  
Жакыптын уулу жаш Манас,  
Бүгүн отузга жашы толо элек,  
Тентип кеткен кыргызды,  
Чогултуп келди бир -бирдеп.  
Мурда Кошой баш экен,  
Калгандын бары жаш экен.  
Жакыптын уулу түгөңгүр,  
Кара мүртөз жан экен,  
Кара мүртөз жери бу - 
Тууганды тууган дедиби?  
Агыш менен Керкөкүл,  
Кудалап жүргөн катынын,  
Калча менен калмактан,  
Олжолодум дегенсип,  
Көрүп турдук алганын,  
Ал буларды тоготуп,  
Жакшы кепке келдиби?  
Сексенден жашың ашканда,  
Чечинтип салып балбанча,  
Тартаңдатып көп элде,  
Жазаңды колго бердиби?  
Чакырбай ашты берем деп,  
Кытай, калмак эт талап,  
Мааникер сурап турганда.  
Ушул турган баарың бар,  
Келе албады алыңар,  
Башкарды ашты аныңар,  
Көз жумсак сокур болобуз,  
Көп кылган иши дагы бар.  
Күн чыгыш менен күн батыш,  
Арасында кыдырып,  
Азапка калдым баарынан.  
Чогултуп келип эл болдук,  
Орто Азийа жерине,  
Ойрон кыргыз ээ болдук.  
Чын теңдике келгенде,  
Катарда жок кем болдук,  
Бермектим түгөп бетимден!  
Унуткусуз так салды,  
Өлсөм да кеткис нээтимден!  
Кантесиң, Манас, дегенде,  
Келбедиң го бириң сен.  
Мынабу Төштүк төрөбүз,  
Караанын тоодой  көрөбүз,  
Жер алдында жети жыл,  
Күн көрбөй жүрүп күдүңдө,  
Өмүрүндө бир ирет,  
Жакшылык ишке чакырса,  
Теңселип мындай келбеди,  
Келмек түрүп жай айтып,  
Эки эли кагаз бербеди,  
Муну эмнеге жөлөйбүз,  
Карыйабыз Музбурчак,  
Сакалы аппак бир кучак,  
Кийген тонун суратып,  
Өлөрүндө сыздатып,  
Атадан мурас калганды,  
Ак олпок тонун бир алды,  
Ал Жакыптын Манасы,  
Кимге кылбайт залалды? - 
Баштан айак бузук сөз,  
Казак Үрбү салганы,  
Тойго келген хандарды,  
Баарысына айтканы.  
Олуйа Кошой ойлонду: 
“Олутсуз сөз, - деп, толгонду,  
Ким өксүтөт капырай,  
Кудай жөөлөп койгонду?  
Ойуна койсо акмактар,  
Айбан болгон окшонду,  
Эмне десем макулдап,  
Ойунча болуп турайын,  
Жамандыкка баралбайт.  
Анткени менен буларың,  
Өчөшүп Манас тийишсе,  
Шамалдагы үчөөнү,  
Ошондо сурап алайын, 
Аркасы менен Манастын,  
Карганда кабар табайын” - 
Кайран абаң ойлонду,  
Келер иштин арт жагын,  
Келиштирип болжоду.  
Үрбүнүн айткан кебине,  
Бүт алты хан тордолду,  
Жылбай туруп ал жерден,  
Манаска элчи жибермек,  
Көп-кеңеши бул болду.  
Биригип алтоо кат жазды,  
Алты элчини камдашты,  
Жөнөтүүнүн алдында,  
Акбоз бээ сойуп антташты.  
Ай тамактан чалышты,  
Канын койуп алышты,  
«Кайра качкан ким болсо,  
Как ушундай болсун»- деп,  
Карыдан колун малышты,  
Элчилерин узатып,  
Эми туруп калышты.  
Элчилери аттанып,  
Тойундун суусун жакалап,  
Жаңыртып атын такалап,  
Эркечтам бойлоп жөнөдү,  
Самарканды бакалап.  
Сурамжылап жүрүшүп,  
Самаркан барды самсаалап,  
Он эки жигит жанында,  
Казактардын Бороончу,  
Ордонун оозун сактамак,  
Келип калды бир топ жан,  
Байкап көрсө кир каба к. 
Түрүн көрүп түшүрбөй,  
Эл чогулуп ордого,  
Кирип кеткен эртерээк,  
Казактардын Бороончу,  
Эшиктен кирип энтелеп:  
- Кабылан Манас, Төрөбүз,  
Кабагыңды бүркөсөң,  
Кар жаагандай көрөбүз,  
Ачууң келип сүйлөсөң,  
Жаныбыз чыгып өлөбүз,  
Күлүп койсоң жарк этип,  
Күн тийгендей көрөбүз;  
Баргың десе өлүмгө,  
Кылчайбастан жөнөйбүз.  
Эшикке келди бир топ жан,  
Тааный албай болдум таң,  
Аттарына карасам,  
Аркар шыйрак, нар туйак,  
Азаматын карасам,  
Жалайак ооз, кир кабак.  
Оңой олтоң эме эмес,  
Оңойлук эмес адамга,  
Омурулар тоо эмес,  
Айтор, арзан жоо эмес.  
Ар тарабын байкасам,  
Көрүп жүргөн эл эмес, - 
Окусунан адамга  
Оморулар бел эмес,  
Бороончудан укканда,  
Арыстан Манас билди эле,  
Кыл муруту былк этип,  
Мыйыгында күлдү эле:  
- Андай болсо, Бороончу,  
Улуктугуң билгизгин.  
Урбай -сокпой киргизгин.  
Көрбөгөнү көр болсун,  
Көңүлү даттан кир болсун,  
Барча дөөлөр басташып,  
Баскалы жүрөт деп уктум,  
Кесек бөөлөр башымды,  
Кескени жүрөт деп уктум,  
Хандардан келген элчидир,  
Кайгуулга келген ченчидир, - 
Кетенчиктеп кетти эле,  
Эшигине  жетти эле,  
Эшигинин алдында,  
Жаткан уйдай көк доол,  
Карс дедире урду эле,  
Доолдун үнү жаңырды,  
Аскерлер чыгып жабылды,  
Бир миң колу кызарды,  
Билсең жумуш узарды!  
Бир миң колу көгөрдү,  
Билсең аскер көбөйдү!  
Бир миң колу агарды,  
Ай-алаамды кол алды!  
Бир миң  колу саргарды,  
Самаркандын талаада,  
Аскер сыйбай калганы!  
Бир миң колу карарды,  
Баш -айагы моминтип,  
Он эки түмөн тайады!  
Кай бирөөнү карасаң,  
Кездемдерин чубалтып,  
Кезкерип найза чунайтып,  
Башында чачы саксайып,  
Балтасын салып ийинге,  
Баарысы турган чакчайып,  
Кай бирөөнү карасаң,  
Кылычы жалаң колунда,  
Кырылышып кетчүдөй,  
Кызыгып турат ойунда.  
Кай бирөөнү карасаң,  
Мылтыгын окчо кармаган,  
Милтенин учу кызыл чок,  
Кылымда мындай болгон жок!  
Кай бирөөнү карасаң,  
Адамдын кулак мурдунан,  
Тумар кылып тагынган,  
Баш алгын десе жабылган!  
Коркунучтуу келбети,  
Билинип турат желдети.  
Бир убакытта карасаң,  
Кол добулбас зыңк этти,  
Асманды карай ок кетти.  
Ат үстүндө элчилер,  
Чочугандан солк этти.  
Он эки желдет жабылды,  
Атынан сүйрөп алышты,  
Алып барып бир үйгө,  
Киргизип муну салышты,  
Кыраан баатыр Манасың,  
Кылымдан ашкан кези экен,  
Атагы кыргыз болгондун,  
Жыйыны болгон кези экен.  
Көкжал баатыр Манаста,  
Сураккана үйү бар.  
Ал үйүнө сойулган,  
Токсон тогуз бийи бар,  
Дердеңдебей кыргыздар,  
Теги жайың билип ал.  
Сурагы султан Манастын,  
Кыйын болгон кези экен,  
Кыжылдап кыргыз ошондо,  
Кылымга толгон кези экен,  
Бээ семизин жыгышып,  
Келген элди жыйынга,  
Беш маал мейман кылышып,  
Чеч төбөдөй эт кылып,  
Лоп көлүндөй чык кылып,  
Аптасында эл тарап,  
Алиги келген алтоону,  
Эр Бороончу алып барат,  
Сүйлөп турган ажыдаар,  
Сонун иши дагы бар,  
Эл чыгуучу эшик бар,  
Кыйнаганда киргизчүү,  
Кыйаматтай тешик бар.  
Учун өйдө каратып,  
Алдына найза жаткырган,  
Мизин ылдый каратып,  
Үстүнө кылыч астырган,  
Эки жаккы жанына,  
Бөрү тилме чыгарган,  
Учун ууга сугарган,  
Кыргыздын кызыл курчунан,  
Кырка мыкты кактырган,  
Алып келип элчини,  
Ал тешиктен киргизди,  
Буйрук берди Борончу,  
Төрт тараптан турганга,  
Күн тийбеске киргизди,  
Хан жардыгын билгизди,  
Араңдан зорго калып,  
Так кыйамат болгондой,  
Аманат жаны кыйналып,  
Араң кирип элчилер,  
Ачып көзүн карабай,  
Караганга жарабай,  
Калтырашып калышты,  
Жалдырашып калышты,  
Кой оозунан чөп албас,  
Коңур чечен Ажыбай:  
- Жерден чыга калгандай,  
Ороодон ачып алгандай,  
Алаңдаган жыластар,  
Башын салып шылкыйып,  
Салаңдаган жыластар,  
Ачпайсыңбы көзүңдү,  
Ажыкең сөзүн укканда,  
Алдырашып калышты,  
Кайдан кылсын намысты,  
Капчыкка колун салышты,  
Хандардын берген каттарын,  
Калдайтып сууруп алышты,  
Ашкайнам алган киши жок,  
Кармап туруп калышты,  
Бир убакта карасаң,  
Зээрлүү таажы башында,  
Сексен нөөкүр кашында,  
Хан Жакыптын, Сыргагы,  
Колуна катты алышы,  
Алып барып күт деди,  
Эртең менен келтиргин,  
Көп кечикпей кетиргин,  
Ээрчитип алып Борончу,  
Алып чыкты эшикке,  
Кырчын талдай үчтөн жаш,  
Кызматкер берди бирине,  
Бирден келин суй салып,  
Тал чыбыктай буралып,  
Каркыттаган алача,  
Каз мойундуу аптаба,  
Колдоруна суу алып,  
Олтурса орун салышып,  
Кирген менен чыкканда,  
Жүгүрүп эшик ачышып,  
Кирин жууп тарашып,  
Күнгө жайып кургатып,  
Жыпардын жыты буркурап,  
Жылман сууга чылашып,  
Алты  күн өрүүн алдырды,  
Айабай сыйга кандырды.  
“Азабынан асылы,  
Артык экен Манас” - деп,  
Күн алтыга жеткенде,  
Элчилер кайта кетерде,  
Алты бедөө ат берди,  
Алтымыш торко тон берди,  
Айактай мөөр басылган,  
Колдоруна кат берди,  
Элчилер эми кайт деди,  
Баары көрө билгенин,  
Айтуучу ушул кат деди, 
 
Камгасын кайра бөктөшүп,  
Качырга кошун жүктөшүп,  
“Кабылан Манас баатырдан,  
Кутулдубу шүк” - дешип,  
Анталашып аттанып,  
Күн түнү жок жол тартып, 
Хандарга жете келишти,  
Барып келдик биз деди,  
Манасыңар курусун , 
Ким билет анын жумушун,  
Кырк чоро деген арстаны,  
Барган күндөн камады,  
Ажал келип тумшукка,  
Чыкпаган сүлдөр жан калды,  
Ал жерде жыйын бар экен,  
Чоң дөбөдөй эт кылды,  
Лоп көлүндөй чык кылды,  
Алты күндө тарады,  
Анан бизди алпарды,  
Тар тешиктен киргизди,  
Маңдайды жерге тийгизди,  
Сарала кылып ыштанга,  
Сүрү менен сийгизди.  
Сурагы султан Манастын,  
Кыйын болгон кези экен.  
Кыргыздан кыйла жыйылып,  
Жыйын болгон кези экен,  
Эки канат ажыдаар,  
Сураккана үйү бар,  
Ал үйүнүн ичинде,  
Токсон тогуз бийи бар,  
Дердеңдебей баарыңар,  
Теги жайын билип ал.  
Аш кайнамда катты алды,  
Бизди башка алпарды,  
Бирден келин, үчтөн эр,  
Жумушкерди жумшатты,  
Бирден бедөө ат берди,  
Тогуздан торко тон берди,  
Баары көргөн билгенин,  
Айтуучу ушул кат деди, 
Көп кечикпей кайт, деди.  
Эшикте бедөө атыбыз,  
Мынакей биздин катыбыз,  
Камка- торко, түрдүү тон.  
Кошо турат аныбыз.  
Самаркан барып биз келдик,  
Ошол биздин жайыбыз, - 
Хандар катты алышты,  
Бечетин жырта салышты,  
Чокмороктоп ашыгып,  
Катты окуп калышты.  
Жазган катын караса,  
Жараткандын аты бар.  
Андан кийин караса,  
Жараткандын аты бар,  
Андан кийин караса,  
Мурдагы өткөн баары бар.  
Байыркылар өткөн соң,  
Баштагылар кеткен соң,  
Бир сөзүн байкасаң,  
Миң тылаалык баркы бар,  
“…Үйөр аккан сел келгин,  
Үй токтоткус жел келгин, 
Үстүн астын көп келгин,  
Ача бакан тиребей,  
Аныңа амал кыламын,  
Үйөр аккан сел келсең,  
Ийри кетмен колго алып,  
Алым келсе бузамын.  
Үстүн астын көп келсең,  
Майышпастан турамын.  
Атаңдын көрү алты хан,  
Айтаарын билбей тантыган,  
Жээниң менен тайыңды,  
Жеп жутамын баарыңды,  
Жок экенин билбейсиң,  
Өз башыңда арыңды.  
Баш кыламын шаарыңды, 
Түгөтөмүн баарыңды,  
Чамалап чактап бийлеймин,  
Чогулуп келсең алыңды!  
Уугуңду илме кыламын,  
Унутулгус иш кылам!  
Калдай капыр угушта,  
Чоң опондо кыргызга,  
Азапты кыйла салыптыр,  
Быйыл талап алыптыр,  
Какандын короо шаары эле,  
Катышпады жөн койуп,  
Карап жүрдүм аны эле,  
Кыргызга быйыл кол салды,  
Мен барам ага эле,  
Кыргызга жерди ээ кылбай,  
Төлдөтүп салып топозун,  
Сарыколду Коңурбай,  
Ээлептир аны жана эле.  
Так кырк күндө келгиниң,  
Так кырк күндө келбесең,  
Талкаландың билгиниң!”  
Деп жазыптыр кабылан,  
Карап туруп алты хан,  
Унчугушпай шүк болду,  
Катасын таппай катынан.  
Төрдө олтурган хандарга,  
Толкуну көлдөй залдарга,  
Төрө Төштүк күүлөндү,  
Түркүн бузуп сүйлөндү:  
- Капилет басып катыштык,  
Кат жазып бекер айтыштык , 
Жолборско бекер асылып,  
Катынды жесир кылдык, ээ,  
Карып жанды кыйдык, ээ,  
Арылгыс башка муң салып,  
Өзүбүз карап турдук, ээ! - 
Төрө Төштүк токтолду,  
Дымбыр -дыш, доош жок болду,  
Оозун ачып ошондо,  
Олуйа Кошой оштонду:  
- Күн чыгышта бириң бар,  
Күн батышта бириң бар,  
Күлдү хандар чогулуп,  
Күбүлө турган жиниң бар.  
Сүйлөп жаткан ажыдаар,  
Сонун иши дагы бар,  
Куйругун басып алдыңар,  
Баш көтөрүп оп тартса,  
Алкымына бардыңар,  
Барбай кантип калдыңар,  
Кошойду айтаар абам, деп,  
Үрбүнү айтаар чабал, деп,  
Көкүлдү айтаар иним деп,  
Агышты айтаар жаман деп,  
Музбурчакты ага, деп,  
Төштүктү айтаар алпым, деп,  
Коконду колдойт сартым, деп,  
Бириңди бирге салуучу,  
Билиндирбей алуучу,  
Билбей баарың жүрөсүң,  
Манастын шайы мына шу.  
Болжогон күнү мен барам,  
Барсыңбы башка баруучу? - 
Кошой айтып токтолду,  
Бармак болду кырк күндө,  
Барбас киши жок болду,  
Айдап бармак болушту,  
Алдына салып көп колду.  
Жай жайына барышты,  
Камын кыла калышты,  
Ачуусуна турбастан,  
Намысты таштап салышты,  
Ай аркандап күн санап,  
Арыстан Манас жүрүптүр,  
Санаасы кыркка толуптур,  
Жол жүрөөр чагы болуптур.  
Таң агарган мезгилде,  
Таанылгыс адам бүрүлдө:  
- Доолду ургун! -деди эле,  
Жаткан уйдай көк доол,  
Дүңгүрөтө урдурду,  
Доолдун үнү дүңкүлдөп,  
Титиреп кетти кара жер,  
Токтоно албай сүлкүлдөп.  
“Алда эмне болду?” -деп,  
Кандайча доол урду деп,  
Уларбоз менен зор Бакай,  
Телкызыл менен шер Сыргак,  
Жетише келди алдырап.  
Боз дөбөнүн бетинде,  
Салкын зыркыраар мезгилде,  
Чоңкуланы жетелеп,  
Турган экен көкжалың,  
Көргүн мунун айбатын:  
Карагандан жан чыгып,  
Камагандан кан чыгып,  
Аркасынан арыстандын,  
Айдай кара жол чыгып,  
Зыркыраар болуп ызгаары,  
Жаалысы келип көз жайнап,  
Ак мейкин зоодой турганы.  
Анда Бакай муну айтат:  
- Айбаты бийик, арстаным.  
Атагы журту басканым,  
Акыр заман журтуна,  
Айтылып калчу дастаным,  
Доолдун үнүн укканда,  
Уктай албай жаткамын,  
Не калба болуп кетти деп,  
Акылымдан азганым,  
Эчтеке менен кериң жок,  
Кеңешип койгон кебиң жок, 
Дайарлап койгон жайың жок,  
Жүрүшүң кандай дайның жок,  
Арам кесек алты хан,  
Так кырк күндү болжодуң , 
Эртең келээр күнү экен,  
Аны качан ойлодуң?  
Эсиңе албай кары жаш,  
Неге мындай болгонуң? - 
Анда Манас деп айтат,  
Айдан ачык кеп айтат,  
-Жок жерден күнөө табышкан,  
Өзү келип катышкан,  
Алты ханды келет, деп,  
Ким камынат алдынан?  
Эртең эрте басалы,  
Калганга түгөл айталы,  
Ырчы уул, Бозуул - экөөнү,  
Алты чоро таштайлы.  
Келип түшкөн хан болсо,  
Кастарлап атын албасын,  
Бир чөөгүн жылуу чай бербей,  
Аркабыздан айдасын! - 
Анда Бакай кеп айтат,  
Кеп айтканда эп айтат: 
- Эби келсе арстаным,  
Жиберип киши кат жазгын,  
Хан Кошойго айталы,  
Кошой алсын кабарды.  
Сарсанаага баткандыр,  
Музбурчак, Үрбү, Алышты,  
Жандырып кетсин аларды,  
Бир көтөрүп таштагын,  
Карыган Кошой абаңды.  
Алты хан түгөл барганда,  
Айак -асты кылбайбы,  
Алакандай Кашкарды.  
Керкөкүлдүү Сынчыбек,  
Сурап калсын өзүңдөн,  
Чыгарбагын Төштүктү,  
Ажыратып көзүңдөн,  
Атактуу эрдин бири эле,  
Кең Кашкарды Төштүктүн,  
Соогатына берели.  
Сарыколдо камчынын,  
Топозун айдап кетели.  
Аз күндөн бери кеп угам,  
Алтайдагы казактан,  
Алоокенин Коңурбай,  
Айтпай дебей алымды,  
Алып жатат деп угам.  
Алоокенин калчасы,  
Чыр чыгарат деп турам,- 
Бакай кебин салыптыр,  
Айкөл Манас, шер Чубак,  
Арстандар кабыл алыптыр.  
Айал кылып турбастан,  
Аттанып жолго калыптыр,  
Ойлонуп Сыргак кат жазып,  
Ырчыуулга берип атказып.  
Олуйа Кошой абамдын , 
Өз колуна бергин,- деп,  
Мүчүлүш болбой бачымдап,  
Аркабыздан жеткин, -деп,  
Кокондон өтүп кеткенде,  
Баралбай анда калдың, -деп,  
Бозуулга кошуп Бешуулду,  
Беш күнгө дейре тургуң деп,  
Келген ханды түшүрбөй,  
Бир ууртам суу ичирбей,  
Айкыртып сүргүн, - деп,  
Келери - Төштүк, Керкөкүл,  
Үрбү, Агыш, Музбурчак,  
Бул жерлерге келе албайт,  
Карап жүрө бербегин,  
Келет деп алар кылчаңдап:  
Жете баргын аркадан,  
Күн түн дебей ыкчамдап,  
Аттанып кетти арстаным,  
Арбытып жолдо басканым:  
“Алдыма кыпчак үч келди,  
Абдан сурап алайын,  
Чапкан болсо калдайдын,  
Катырайын кадамын,  
Талоонго кеткен кыргыздын,  
Талабын берип кайтайын,  
Келбесе калдай бер жакка,  
Мен барбаймын аны издеп,  
Жакшы эмес адамга,  
Курулай эле кан төкмөк” - 
Дегенди алып ойуна,  
Бара жатса баатырың,  
Беш киши чыкты алдынан,  
Баатырдын көрүп караанын,  
Түшүп турду атынан,  
Колдорун алып бооруна,  
Чылбырын салып мойнуна,  
Аларды көрүп баатырың,  
Арине түштү ойуна,  
Айткан урмат саламын,  
Алик алды эр Бакай:  
Каары экенсиңер баарыңар,  
Кайда жөнөп калдыңар?  
Жериңер кайсы  эл кайсы?  
Эл башкарган эр кайсы?  
Ээн жерде жолуктук,  
Тааный турган жан кайсы? - 
Алтымыш ашкан жашы бар ,  
Айткан кеби мамундай:  
- Лоптон келем, -деди,  
Канткендик болот бул уул деди,  
Жеркенден келди бир киши,  
Кабарчыбыз үч киши,  
Мына бул эки кишини,  
Ополдук кыпчак жиберди,  
«Көкөтөйдүн ашында,  
Көрдүңөр көкжал Манасты,  
Тааныйсыңар бар» деди,  
Өткөн жылы бул жылы,  
Кангайдагы Коңурбай,  
Калдайга киши жиберди,  
“Лопто, Хотен, Жеркенде,  
Түрк алаш бар ал жерде,  
Баарысын талап чап! - деди,  
Баш булгаган ким болсо,  
Башын кесип сал!” -деди  
Кашкарга кошун кол берип,  
Калдайга кайрат мол берип,  
Жерден эгин алдырбай,  
Керүүгө малды жайдырбай,  
Алым алды ар жылы,  
Короого койгон субай жок,  
Коркутуп келди үч жылы,  
Коржоңдошуп койгон жок,  
Короолоп койду берсек да,  
Кар ышкырдай тил салып,  
Келе берди омсоңдоп,  
Чыдай албай кордукка,  
Кол салыштык бул жылы,  
Айабай салды шум калдай,  
Кайран элге кыргынды,  
Хан Карача баш болуп,  
Хотен, Жеркен жандары,  
Жатканы үңкүр таш болуп,  
Моминтип күнүн тарайтты,  
Каапыр калдай кас болу п, 
Коңурбай барып көп аскер,  
Кашкардын шаары жык толуп,  
Бер жакка беттеп сап тартып,  
Агийнек Алай чокудан,  
Айдап күндө мал алып:  
Куралышып дартуулар,  
Келе жатсак жол алып,  
Келбеттүү көкжал жолуктуң,  
Кырчын талдай буралып - 
Айтып болуп кайран чал,  
Ыйлап ийди үн салып,  
Ачуусу келип айкөл шер,  
- Атанын көрү Коңурбай,  
Кайерде болсо алаштын,  
Дегеле кылбай көөнүн жай,  
Кашкардан күүлөп калдайды,  
Күндө таап калбаны,  
Лоп менен Хотен, Жеркенде,  
Тынч жаткан элге чаң салды.  
Атайлап келген кабарчы,  
Уктум толук кабарды,  
Утурлап келген беш киши,  
Жай -жайыңа барыңар,  
Жалпыга кабар салыңар,  
Саарынан кырып жай алсын,  
Таш -ташта жатпай жаныңар,  
Келатат Манас барба,  деп,  
Кетпесин кабар Кашкарга - 
Жолго салып аларды,  
Коконду карай келатса,  
Жолдон Төштүк чыкканы,  
Ал Төштүк менен көрүштү,  
Ачык айтып сөз бербей,  
Бастырып кетти айкөл шер.  
Кокондогу Сынчыбек,  
Жолун тосуп баатырдын,  
Алып барып түшүрдү,  
Айабай жакшы күтүнүп,  
Көөнүдө ишин бүтүрдү.  
Аңгычакты Керкөкүл,  
Алда келди жетишип,  
Эр Керкөкүл, алп Төштүк,  
Сынчыбек болуп кеңешип,  
Керкөкүлдү кетирди,  
Талабына жеткирди.  
Алайга кетти эр Төштүк,  
Арстан Манас кабылан,  
Кашкарды карай түз өтүп,  
Калдай жүрчүү Кашкардын,  
Төрт тарабын күзөтүп.  
Кароолчу көрүп караанды,  
Калдайга берди кабарды,  
Калдайтып кошуун мол жыйнап,  
Жаткан экен чоң Калдай,  
Ополду ашып барганы,  
Алп Төштүк, Сынчы, Кошойду,  
Баарын чаап алгалы.  
Аларды алса жемирип,  
Карк толсо көөнү семирип,  
Айкөл шерге бармакчы,  
Кол салышып, элирип.  
 
Коңурбай бермек кубатты,  
Көп черүүнү жиберип,  
Алдында келип кошулган,  
Кашкарда бар кыз Сайкал,  
Мурадил келмек бир кезде,  
Калдай, Сайкал артынан.  
Карбаластап чоң Калдай,  
«Көкө теңир, лама, -деп,  
Көрүнөө жардам болдуң , - деп,  
Убара кылбай Манасты,  
Айдап келдиң мага» - деп, 
Култулуңдап сүйүнүп,  
Куттай таарык жүгүрүп,  
Ашырып аскер жыйнатып,  
Шаардан чыкты чубашып,  
Калмак, кытай аралаш,  
Арасында чоң калдай,  
Арка болгон Сайкал бар,  
Черүүнүн саны сексен миң,  
Жер майышкан аскер, бил.  
Желегин жерге жапырып,  
Жер сойулта бастырып,  
Жетип барып жеңчүүдөй,  
Токтобой калды шашылып.  
Шаардын сырты кең Какыр,  
Эркештам көздөй келатыр:  
- Келтирбей шаарга, барам -деп,  
Келген менен Манастын,  
Эми эле эбин табам, -деп,  
Байлап алып куржуйтуп,  
Кыргыздын баардык баатырын,  
Манасын кошуп баарысын,  
Айдадым, - деп, колбутуп,  
Кыргызга болгон багынды,  
Коконду кошо чабамын.  
Ташкендин шаарын талкалап.  
Самарканга барамын,  
Алп Жамгырчы, дөө Балта,  
Текечи, Шыкай, Жакыпка,  
Каран күндү саламын,  
Кайра келбей түз өтүп,  
Сарарка менен Каркыра,  
Алматы менен Кеминге,  
Ары өтүп Илеге,  
Атагы алаш дегенди,  
Түк койбоймун тегеле.  
Эсен ханга соога деп,  
Барып кирип Бейжинге,  
Баш бербей өзүм болом бек,  
Коңур калча дегенге! - 
Ушуну айтып кулдтулдап,  
Күпүлдөгөн калдайдын,  
Оозунан көбүк буртулдап,  
Көзүнөн жалын от чыгат.  
Аңгычакты артынан,  
Айкөл Манас баш болуп,  
Кырк баатыр бирге кошо бар,  
Кобурлуунун бары бар,  
Бакай абаң кары бар,  
Кыргыл чалы дагы бар,  
Айчыгы алтын туу кармап,  
Черүүнү көрүп токтолду,  
Ортосу талаа кең болду,  
Бет келишкен майданы,  
Борпулдак жумшак шор болду.  
Кара саат калдайда,  
Жылмалаң деген эри бар,  
Беттешкенин мент кылып,  
Алып жүргөн жери бар,  
Ашырып айтып койбосок,  
Жолойдон өйдө дегиндей,  
Балбандыктын шери бар.  
Шаңгерик деген аты бар,  
Шаңданып каапыр Жылмалаң,  
Майданга чыккан салты бар.  
Тоо экендеп жазганбай,  
Токтонуп карап туралбай,  
Балта дөөнүн Чубагы,  
Бакайдан жообун сурады.  
Эр Бакайдан бата алып,  
Жекеге чыкты аттанып.  
Мингени Чубак көк теке,  
Андан мурда майданга,  
Чыгып жүргөн көп жерде.  
Күүлдөп Чубак өкүм эр,  
Көйкашканын бири экен,  
Беттешип турган жери экен.  
Оорагы кетпей алыска,  
Оорукта жатчуу эме экен.  
Көптү көрүп күркүрөп,  
Көргөндүн бойу дүркүрөп,  
Алтымыш кулач найзасы,  
Булгалап жүрүп чыгуучу,  
Беттешкен эрден канчаны,  
Баштан калган санаты,  
Кылып жүргөн адаты,  
Көк камандай күркүрөп,  
Чубакка найза салганы.  
Найзасын Чубак кагыптыр,  
Талкаланып найзасы,  
Тамтыгы чыгып калыптыр,  
Күркүрөгөн Жылмалаң,  
Күүлөп чокмор алыптыр,  
Чоң үйдөй бар чокмору,  
Көргөндүн баары корккону,  
Чокморун чактап чочконун,  
Чубакең найзасын кармап оңдонду.  
Чендеп Чубак качырды,  
Камынды капыр чапканы,  
Чаптырбастан Чубагың,  
Так таамайлап кайран эр,  
Каржиликти булчуңга,  
Найза менен муштады.  
Кунан уйдай булчуң эт,  
Булт этип ыргып кеткени,  
Кыркылып кетип тарамыш,  
Чокмору жерге түштү эми.  
Бир колунда жан калбай,  
Оң колго жарак алалбай,  
Балтасын алып сол колго,  
Эр Чубакка кезгерди,  
Анткен менен Жылмалаң,  
Алы кайдан тең келди?  
Баатыр Чубак тең эле,  
Бар кылганы чыр эле,  
Батыраак өлөр жериң, деп,  
Канчалык калдың эми, деп,  
Бакалоордун безине,  
Батакай муштап өттү эле.  
Кош күрөөсү кыр кылып,  
Шырылдап каны куйулуп,  
Сайдан кескен теректей,  
Жыгылды каапыр оолжуп.  
Оморулуп тоо кулап,  
Оңой эмес жоо кулап,  
- Болду, баатыр, болду! - деп,  
Кырк баатыр калды чуулдап.  
Калдайды кудай урганы,  
Чыдап карап турбады:  
Жылма болгур, турба ! - деп,  
Сен сексен миң, ал төрт  жүз,  
Сегизге бирден туура, - деп,  
Сегизиң барып бирине,  
Кыбыратпай байла! - деп,  
Манас деген эмеге,  
Мен барамын ага, - деп,  
Мен Калдайды көргөндө,  
Манастын алы канча? - деп,  
Кара байрак имерип,  
Каптагын деп черүүгө,  
Буйрук берип жиберип,  
Калдаңдап калдай жөнөдү,  
Кар жаачу күндөй бүркөлүп,  
Суу көрбөгөн шор чаңдап,  
Аргымагы алчаңдап,  
Алаңдаган зор Калдай,  
Айбаттанып баратат,  
Чирене тээп үзөнгү,  
Алган кези кайкалап.  
Керней -сурнай чалынат,  
Көп экен деп жазганбай,  
Кырк баатыр кирди аралап.  
-Тегеректеп кетти, - деп,  
Теги кайда кеттиң? - деп,  
Көптөп кетти мени, - деп,  
Көрө албадым сени, - деп;  
- Сойул тийди мага, - деп,  
Сол карыдан алды, - деп;  
-Соолуп калган түгөнгүр,  
Кайра кеттиң анда? - деп,  
Бир кыргызга топ калмак,  
Урушуп жүрөт аталап.  
Жаактын каны чубуруп,  
Жарылган баштар андан көп,  
Камчы тийип көз чыгып,  
Олойгону мындан көп;  
Колу сынып шалактап,  
Чолойгону андан көп;  
- Ичке тээп ийди, - деп,  
Эми мени жеди, - деп,  
Өбөктөгөн мындан көп.  
- Азамат сендей болобу?  
Кантесиң өйдө болгуң, -деп.  
Жөлөктөгөн андан көп;  
Буту сынып кокуйлап,  
Кобо албаган мындан көп.  
- Сынган экен белим, -деп,  
Зыркырады сөөгүм,- деп,  
Сыздаганы андан көп;  
- Байдаңды качан көрөмүн, 
Барбай койдуң мага, -деп,  
Өктөлөгөн мындан көп;  
Өксөп ыйлап жаткан көп;  
Оодарылып жата албай,  
Онтоо кирип жаткан көп.  
Ойрон Чубак, эр Сыргак,  
Орто жерден чыкпастан,  
Оң-тескери сулаткан,  
Олчойгон чоңун кулаткан,  
Көк түпөк найза сундурган,  
Кылычтын каны чубурган,  
Кара кытай, манжудан,  
Калмак, солон, шибеден,  
Өлүп кетти нечен миң,  
Айкөл Манас аралап,  
Айбатынан баатырдын,  
Калдайдын кара кошуну,  
Ар кайда качты талаалап,  
Бирине -бири карабай,  
Тымтыракай сабаалап.  
Ошол кезде чоң калдай,  
Карап туруп алалбай,  
Камчыланып кара атты,  
Канкор Манас баатырга,  
Тик качырып баратты,  
Каңтара сайып алмакчы,  
Капталдан баатыр Манасты.  
Капыстан каапыр качырып,  
Каңкайлап ураан чакырып,  
Жыланкара минген ат,  
Илбирстей мүчө шаңданат,  
Кулактарын жапырып,  
Куйругун күүлүү ургулап,  
Аркасынан чыккан чаң,  
Жөө туман болуп созулуп,  
Төрт туйагы тийген жер,  
Кемекейдей ойулуп,  
Кыртыштуу жерлер сойулуп,  
Катуу тийди каарданып,  
Ажыдаардай заарданып,  
Өткүр болот - кара курч,  
Түпөктүү найза колго алып.  
Көрө салып айкөл шер,  
Салышар жоого айла кер,  
Акылында кеми жок,  
Ааламдан ашкан кеменгер,  
Токтолуп тура калыптыр,  
Тоодой Калдай каапырдын,  
Шыргыйдай узун найзасын,  
Айкөл Манас кагыптыр.  
Найзасы каңкып көккө учту,  
Жандап өтө бергенде,  
Таамай маалы келгенде,  
Сыр найзаны ыргады,  
Аккула менен чулатып,  
Манастан найза жетиптир,  
Кара тоодой чоң Калдай,  
Оморулуп кетиптир. 
Элдин аркы четинде,  
Беттешип калган кеп эле.  
Аккула башын бургунча,  
Каткалаңдын Сайкалы,  
Кызыл буурул ат менен,  
Кыйырынан чыга калганы.  
Кыраан Манас баатырдын,  
Кыйырынан келип бир сайды,  
Аккуланын үстүнөн,  
Аңтарылып калганы.  
Кыз Сайкал кайра таркынча,  
Кыраан Чубак жеткени,  
Кыз Сайкалды атынан,  
Аңтара койуп өттү эми.  
Аккула кармай алганы,  
Жетелеп жөнөп калганы,  
Кайрылып Чубак келгинче,  
Сайкал кетип кутулду.  
Жыгылган Манас арстаның,  
Өйдө болуп караса,  
Калдай туруп алыптыр,  
Кача турган кептенип,  
Камданып атка калыптыр,  
Үзөнгүгө  бут сала,  
Этектен жетип кармады,  
Басып калды тоңкойтуп,  
Оодара тартып Калдайды,  
Кандабай тонун чечкени,  
Калдайдын башын кескени.  
Сайкал качып жоголду,  
Каш кайтарган болбоду,  
Оозу калды ачылып,  
Чоң Калдайдын ордосу.  
Ордого кире барышты,  
Орунду андан алышты , 
Келип кетсин бизге деп,  
Төштүккө кабар салышты.  
Жеркен, Хотен, Лопнурдун,  
Хандарын такыр чакыртты,  
Каратып туруп аларга,  
Калдайдын шаары Кашкарды, 
Хан Төштүккө тапшырды,  
Хан Төштүк алып Кашкарды,  
Кадимки достук анты үчүн,  
Ал Акунга тапшырды,  
Бардыгына чогултуп,  
Алп Төштүктү баш кылды.  
- Шаарың Кашкар сеники,  
Кыштагың тойуң, Чакмакта,  
Жайлагың Алай чокуга,  
Ээлик кылгын ушуга, - 
Деп ошонтип эр Манас,  
Аккула менен бастырды,  
Чымкен менен Сарыкол,  
Чоролордон чаптырды,  
Коңурбайдын тоолордо н, 
Топоздорун таптырды.  
Топоздун саны алты миң,  
Даңдубашты айлантып,  
Алты миң топоз айдатып ,  
Самаркан болуп турган жер,  
Жатыптыр Манас кеменгер,  
Муну мындай таштайлы,  
Алмамбетти Көкчөнүн,  
Кууганынан баштайлы.