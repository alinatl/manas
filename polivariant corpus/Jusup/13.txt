Алмамбеттин Көкчөдөн кетиши  
 
Түзөңдүн болот аңдары,  
Токойдун болот каманы,  
Беш манжаңды карап көр,  
Бардыгы текши турабы?  
Бирөөнө бирөө окшобойт,  
Адамдын болот жаманы,  
Адаштырып кай бирде,  
Ар убак тийет залалы.  
Кай заманды карасаң,  
Сан жакшыда бир жаман,  
Алмага түшкөн курт болот,  
Кеңештен четте калбаган.  
Бузуку болсо арада,  
Батырат кээде санаага,  
Кытайдан келген Алмамбет,  
Казакка келип эл болгон,  
Айдаркандын Көкчөгө,  
Арка тирек бел болгон.  
Алмамбет мында келгели,  
Ашкере он жыл болуптур,  
Көкчөгө жагып кызматы,  
Көңүлү абдан толуптур.  
“Ханга жагып кетти –  деп,  
Билди кеңеш кепти” –  деп,  
Аз сандуу ордо адамы,  
Ичтери көөп тарсайды,  
Көрүнөө алы келе албай,  
Көргөзүп кастык кыла албай,  
Эч жеринен ойлонуп,  
Кенедей өөн таба албай,  
Намысты таштап ыргытып,  
Жалаа жабат уйалбай.  
Агеркечке таңуулап,  
Жамандык жагын ойлоду,  
Эби келсе Алмаңды,  
Көкчөдө эки катын бар,  
Агеркеч аттуу чоңу бар,  
Алмамбет менен ойнош, деп,  
Ушак тапты казактар,  
Буудайбек –  кичи катыны,  
Бузуктар аны табышты,  
Абдан аны көкүтүп,  
Арасына алышты:  
Жыйын куруу шылтоосу,  
Чогула келип  калышты,  
Эл баштыгы алтымыш,  
Эр Көкчөнүн залдары,  
Арактан берип Көкчөгө,  
Мас кылып аны салышты,  
Кызымтал болгон кездерде,  
Бир ооз болуп баарысы,  
Көкчө менен сырдашып,  
Таамай ыгын табышты:  
- Агеркеч менен Алмамбет,  
Алышкан жар –  деп айтышты.  
Арамдык кылып жүрөт –  деп,  
Айабай мыктап чагышты,  
Эмне жооп чыгар, - деп,  
Оозун тиктеп калышты.  
Арданып Көкчө укканда,  
Олтуруп кетип кыйлага:  
- Акыреттик дос элек,  
Аны кудай урганбы?  
Арамдык кылып Алмамбет,  
Чекеме чыккан чыйканбы?  
Катындык кылып Агеркеч,  
Азгашып кетти дедиңер,  
Алмамбетти чакырып,  
Мында алып келиңер,  
Ырас болсо ал иши,  
Өлтүрүп аны бериңер!  
Ушул турган алтымыш,  
Жыйырмаң бий, кыркың бай.  
Куп жыйылдың баарыңар,  
Арамдык кылган Алмамбет,  
Бир айласын табыңар.  
Алмамбетти өлтүрүп,  
Куурайдай мойнун кыйыңар,  
Агеркечти жулмалап,  
Желке чачын кыркыңар,  
Кементайды кийгизип,  
Кер байталды мингизип,  
Алып барып таштаңар,  
Карахандын шаарына.  
Так салыптыр билгизбей,  
Менин кымбат –  баркыма! - 
Деп акырды эр Көкчө,  
Ыраңдары бөлөкчө.  
Соорандыктын Алмамбет,  
Манаска барып келсем, деп,  
Олтурса, копсо эңсенет.  
Көкөтөйдүн ашында,  
Көп жыйындын кашында,  
Кылжейренди сурабай,  
Кызыкка орток курдаштай,  
Алып кетип мингенде,  
Ишенем эрге, дегенде,  
Алда кандай адам,  деп,  
Акылда  ойлоп калды эле.  
Үңкүрдүн кара капчыгай,  
Анда чыгат чыт ыргай,  
Ыргайдын түзүн кыйдырып,  
Ыктуусун күнүгө жыйдырып,  
Көлөкөдө кургатып,  
Жарыгы жоктон шыпшатып:  
Катуулугу ыргайдын,  
Адам өлчөөр эме эмес,  
Жашык -жушук темирден,  
Каткан ыргай кем эмес.  
Кыл шиберге копшотуп,  
Тезге басып токтотуп,  
Түптүздүгү сүмбөдөй,  
Ок жыланга окшотуп,  
Билер- билбес жигине,  
Жара желим токтотуп,  
Тал жибек менен чырматып,  
Көгүчкөндүн канатын,  
Сыйрып алып сырдатып,  
Кытайдын кызыл курчунан,  
Бир канчасын алдырып,  
Бөрү тилме чыгарып,  
Учун ууга сугарып,  
Тасмадан боону тактырды,  
Балбандар алып жактырды,  
Колумсага салдырды.  
Учу заар, үч жүз ок,  
Дайарлатып көөнү ток,  
Мен Манаска барам, деп,  
Бир адамга тынган жок.  
Кытайдан келген Кылжейрен,  
Кызыккандай элирген,  
Байкасаң көзү башкача,  
Күйгөн шамдай керилген,  
Алмамбет дайым таңданып,  
“Бактыма бүткөн ат” –  деген, 
Ошол үчүн казактан,  
Күлүк бер мага дебеген.  
Өзү билги билүүчү,  
Кайда болсо кетүүчү,  
Калдайтып калың мал айдап,  
Кай бир кезде келүүчү,  
Олжомду ал, деп берүүчү.  
Эл башкарган алтымыш,  
Чындап ичи күйүүчү,  
Көкчөгө деп алымдуу,  
Кап сени деп жүрүүчү.  
Көк кылайып калганда,  
Ыраң чөп баш алганда,  
Койо берген Кылжейрен,  
Кур семирип алыптыр,  
Кулан болуп калыптыр.  
Он беш күн болгон байлаган,  
Куштан бетер таптаган,  
Туш- тушту карап элөөрүп,  
Аркардай  көзү жайнаган,  
Курсагын жыйып тартылтып,  
Күндө секин бастырып,  
Күлүгүн суутуп турган кез,  
Кадаага бийик астырып.  
Акыл ойлоп олтуруп,  
Алтын ээрин калмакча,  
Атка чыңдап токунуп:  
“Кара кыргыз уруугу,  
Кан ичме жинди улугу,  
Жакыптын уулу Манаска,  
Ата-журту алашка,  
Ат изин салып көрөйүн,  
Адылдыгы чын болсо,  
Алдына төөдөй чөгөйүн:  
Коңурбайдай олчойсо,  
Коржоңдошуп көрөйүн,  
Быдыратып күч жетсе,  
Кабыргасын сөгөйүн,  
Эби келсе тирүүлөй,  
Көкчөгө айдап жөнөйүн,  
Агамдын ээрчип артынан,  
Өмүр бойу жүрөйүн,  
Кыйын болсо өлөрмүн,  
Казабына көнөйүн.  
Каргадай жалгыз бир жанмын , 
Кай жумуштан калайын?  
Азуулуу менен тиркешип,  
Аа дүйнө жүзүн табайын”.  
Алмамбет мындай ойлонуп,  
Чалкып жаткан көл болуп,  
Бузулуп ичи турганда,  
Күн шашке кезинде,  
Баскалы турган нээтинде,  
Токтор менен Чайаны,  
Токтолбой жетип барганы,  
Муну айта салганы:  
- Эки күндөн бер жакка,  
Жыйын болуп хан такта,  
Бий, акимдер чогулуп,  
Өткүр балта, курч бычак,  
Кучак -кучак жыйышты.  
Бачым келсин сизди дейт,  
Көрсөтпөсүн шылтоо дейт,  
Ушуну айтып акимдер,  
Ашыктырды бизди –  дейт. 
Ал экөөнү көргөндө,  
Ар неме  ойлоп ичинде,  
Алып учуп желдеди,  
Тынчтык бир дем бербеди:  
“Атам душман болоордо,  
Так ушундай бир белги,  
Көрдүм эле мен –  деди,  
Кытайдын чети күн чыгыш,  
Кара жүз каапыр эл –  деди,  
Уккан жерде жүрөгүм,  
Тийгендей камчы зилдеди.  
Алыбыз жетпей койду, деп,  
Алмамбет бизди сойду, деп,  
Кытайга кабар бергенби?  
Кызыл уйук дөө деген,  
Кыйратайын аны деп.  
Кырк миң аскер алганбы  
Кырымдан издеп калганбы?  
Күнөөкөр болуп элимден,  
Качып жүрүп жай алгам,  
Күн батыштын элинен.  
Махабат көлүн жакалап,  
Нубасканы бакалап,  
Жаткан кытай бабам бар,  
Жан алгычтар анда бар,  
Солк этип жүрөк козголду,  
Кай жерде көрөр капам бар?  
Аман турат аксакал,  
Хан Айдаркан атам бар.  
Алмамбет кармап бергин, деп,  
Алмамбет кармап бербесең,  
Атышаар жерге келгин, деп,  
Кытайлар кабар салганбы?  
Эгей, Шыгай –  көй баатыр,  
Эр Көкчө жыйып алганбы?”  
Ойуна муну алганы,  
Бастырган бойдон барганы.  
Алар анча келбесе,  
Өзү дале бармакчы,  
Улук Көкчө баатырга,  
Учурашып алмакчы,  
Анан жолго салмакчы.  
Алмамбеттин көөнү ток,  
Казактан кастык болот деп,  
Хан Алмаңда капар жок.  
“Калмак жоо келсе какшат,  деп,  
Катуулап айтат мындай деп,  
Кыраан айтат кыйрат, деп,  
Кытай менен калмакка,  
Казат кылат экен”, деп –  
Ойлонду Алмаң мындай кеп.  
Ошентип Алмаң барганы,  
Атын киши албады,  
Өзү түшүп байлады,  
Токтор менен Чайа ны, 
Айланасын бир карап,  
Алмамбет көзү жайнады,  
Ошентсе да достукту,  
Жаман жакка кыйбады.  
Мурдагыдай көп ирет,  
Салам айтып Алмамбет,  
Салды башын ал үйгө,  
Алмамбет үйгө киргенде,  
Жалпы турду дүрбөшүп,  
Саламга алик алышып,  
Апкаарыша калышты.  
Төрдө жаткан эр  Көкчө,  
Түктүйүп өңү бөлөкчө,  
Башын өйдө көтөрүп:  
- Оңолбогон кесек ит,  
Оолактап кайда барасың?  
Ордуңду басып олтурбай,  
Обдулуп баарың жайнайсың,  
Жин тийгендей дүрдүгүп,  
Ары жоктор кандайсың?! –   
Жай -жайдан алтымыш,  
Жалпы олтуруп калышты,  
Эмне экенин түшүнбөй,  
Алмамбет анда алышты.  
Олтурарга орун жок,  
Көчүк койор токум жок,  
Керегеге сүйөнүп,  
Туруп калды бир демге.  
Алмамбет кайдан айанды,  
Төрдө жаткан Көкчөнүн  
Төшөгүнүн айагы,  
Сол тизесин тайанды,  
Аш кайнамдай Алмамбет,  
Алда кимди айтат деп,  
Айран -азыр калганы,  
Жадаганда Алмамбет,  
Жайын сурай салганы.  
Миң кубулуп ажары,  
Анда Көкчө турбады,  
Суук сөздүн баарысы,  
Алмамбет көздөй чубады:  
- Көзүрүм эрен сенби? –  деп,  
Көптөн бери жок эле,  
Бул көзүр кайдан келди? –  деп,  
Буту менен көрсөтүп, - 
Бетинен чыгып каары,  
Бурулуп Көкчө карады.  
Абалды билип аңкарды,  
Алакең кебин салганы:  
- Көкчө баатыр, сенби? –  деп,  
Көп көргөнүң менби? –  деп,  
Арстаным Көкчө сенби? –  деп,  
Азган киши менби? –  деп,  
Абалтан мындай жок эле,  
Арам сөз кайдан келди? –  деп,  
Алмамбет колун сунуптур,  
Көкчө да колун уруптур,  
Көтөрүп өйдө көөдөнүн,  
Көкчө баатыр туруптур.  
- Төрөм Көкчө деп койуп,  
Төшөгүң бассам оңомбу?  
Төбөмдөн урса кобомбу?  
Арамдык сага кылгындай,  
Курбулук шарты оңойбу?  
Айагың бассам оңомбу?  
Арбагың урса кобомбу?  
Арамга көңүл мен бурсам,  
Анты достук урбайбы? 
Арстаным Көкчө сен болсоң.  
Азган киши мен болсом,  
Азгынча киши өлсөчү,  
Айтканга Көкчө көнсөңчү.  
Жолборсум Көкчө сен болсоң,  
Жолунан тайган мен болсом,  
Тозгунча адам өлсөчү,  
Толгонуп Көкчө көрсөңчү.  
Томайагың байыптыр,  
Токумдарың кайыптыр,  
Жолборсум Көкчө деп жүрүп,  
Жолунан мен кул тайыптыр,  
Кетечесин кайыптыр,  
Кедейлериң байыптыр,  
Кербеним Көкчө деп жүрүп,  
Кебинен мен кул тайыптыр!  
Элимден азып келгели,  
Залалым сага тийбеди,  
Алты жүз эле жылкыңыз,  
Азыр алты  миң болду,  
Айтылып элге дүң болду:  
Коңгуроолуу кара нар,  
Бири миңге барабар,  
Жалаң төөң миң болду,  
Жалпыга дайын дүң болду, -  
Арак ичкен мас Көкчө,  
Акылы кеткен пас Көкчө,  
Андан кийин акырды,  
Араң турган бектерге,  
Айтып кебин жапырды:  
Мени камап олтурбай,  
Белгисиз жолго салбайбы!  
Каңгайдан келген калмакты,  
Кайт десеңер болбойбу,  
Арзың болсо ичиңде,  
Айт десеңер болбойбу!  
Кытайдан келген кызталак,  
Кызый -кызый божунап,  
Кылым казак журтума,  
Эмне үчүн кысталат? –   
- Арстаным Көкчө, анда, - деп,  
Айтканыңан танба, - деп,  
Көк күбөң берчи кийейин,  
Көгалаң берчи минейин,  
Баркымды айтпай мактанып,  
Башымды катпай сактанып,  
Басташып жүргөн душманга,  
Барып мен бир келейин.  
Баданаң менен атыңдын,  
Башы болсун сеники,  
Күдөөрүң үзүп тим калба,  
Күчү болсун меники –  
Алмамбет андай дегенде,  
Көкчө мындай деди эле:  
 
- Көгала атым көп эле,  
Көңүлдө мындай жок эле,  
Айкашка атым көп эле,  
Акылда мындай жок эле.  
Сарала атым сан толгон,  
Чаар атым миң болгон,  
Нокто, жүгөн тийбеген,  
Үстүнө адам минбеген,  
Ойдо -тоодо көп атым,  
Кайсынысын кааладың?  
Оторго жайса жөн баспайт,  
Торала атым топ жазбайт,  
Жөндү айтып туптуура,  
Каңгып өтүп бир жакка,  
Атап айткын десеңер,  
Азыткы болгон калмакка,  
Аныктап айтып берсеңер. 
Жөндү айткын десеңер,  
Жөөлүгөн калмак -кытайдан,  
Жөнүн сурап берсеңер.  
“Ит ичпеген ашынан,  
Үмүт кылат дечү эле”,  
Бөрү менен төө дагы,  
Ойноп калат дечү эле.  
Алмурут чыккан жерлерге,  
Итмурут чыгып турарбы?  
Атымды сурайт бул калмак.  
Мындай кудай урарбы?! - 
- Калкың укса, - деп айтат,  
Башында бай Дербиштин малы экен,  
Маралдай сыны бар экен,  
Кең Ташкендин ойунда,  
Бокмурундун тойунда,  
Кунанында аттан чыгыптыр,  
Куйундай сызат экен деп,  
Кутманбай жайын угуптур.  
Текечи каалап алыптыр,  
Текечи кулдун кулунан,  
Сен алыпсың даң менен,  
Алтымыш тогуз мал  менен,  
Ошол атың Көгала,  
Сурап турам дагы да, - 
Мында Көкчө турабы,  
Карап калып алайа:  
- Алдынан жоосу кабылса,  
Артка качкан шер эмес,  
Илинбесте оорлук,  
Ийилип кеткен бел эмес, 
Айтканыңа макул деп,  
Атымды берер мен эмес!  
Ат-тонун сурап бул кытай,  
Катышкалы турабы?  
Алма баштуу ак бараң,  
Атышкалы турабы?  
Камыш чыккан саздаңга,  
Балтыркан чыгып калабы? –  
Анда Алмамбет кеп айтат,  
Ачууланып бек айтат:  
- Алмурут жыгач сенсиңби,  
Итмурут жыгач менминби?  
Жан бага албай темселеп,  
Жаныңа, Көкчө, келдимби?  
Балбандыкта,  акылда,  
Ар жактылуу кемминби?  
Каш санаган курбуга,  
Караан баатыр дейсиңби?  
Атаңдын көрү ит Көкчө,  
Адам болбой кет Көкчө,  
Айтканча антип уйалбай,  
Акыретке кет Көкчө!  
Таптым деп жакын тууганды,  
Жоодо жүргөн экенмин,  
Таптым деп тегиз досумду,  
Ордо жүргөн экенмин! –  
Алмамбет колун тартканы,  
Калбаны катуу баштады,  
Кармаган колу Көкчөнүн,  
Үзүлүп кете жаздады.  
Көк сүлөөсүн көркөм бөрк,  
Ыргып түштү башынан,  
Ага Көкчө ардыкты,  
Ичип Көкчө аракты,  
Кызымтал болгон убагы,  
Жалаа сөздөр тепчисе , 
Жан кейибей турабы?  
- Кулду карма, муузда! –  деп,  
Көрүнөө айтты жарлыкты,  
Көзү көрбөй күүгүмдөп,  
Көшүгөндөй үргүлөп,  
Тайанып жатты жастыкты.  
Агеркеч Көкчө жар экен,  
Акылга мукам жан экен,  
Агеркечке жумушкер,  
Куйту күң деген бар экен.  
Куйту күң келсе суйсалып,  
Көбүргөн тунук суу алып,  
Зор Алмамбет эр Көкчө,  
Эрегишкен сурданып.  
Акырын койуп тунугун,  
Артына секин бурулду,  
Агеркечке айткалы,  
Аста жылып суурулду.  
Алыстап али кете элек,  
Айкырыктар угулду.  
Эмне шумдук болду, деп,  
Кайта чуркай салыптыр,  
Буудайбектин үйүндө,  
Бажылдакка барыптыр.  
Шыкаалап үйдү караса,  
Кызык сөзгө батыптыр,  
Буудайбек айтып күбөлүк,  
Бузук чыгып калыптыр!  
Ойон Алма жалгызды,  
Ортосуна алыптыр,  
Кол салууга жакындап,  
Обдулушуп калыптыр,  
Уккандарын Куйту күң,  
Агеркечке айтыптыр.  
Агеркеч угуп шашылып,  
Дүрүйө көйнөк жазылып,  
Кулдарды кудай алсын, деп,  
Бачымдап басып ашыгып,  
Капшытты ачып караса,  
Өзгөргөн абал башкага,  
Ата уулунан алтымыш,  
Алмамбет турат жапжалгыз.  
Агеркеч доошун салгалы,  
Көкчөгө айтып калганы:  
- Көкчө баатыр, не болдуң?  
Акылың кайда жоготтуң?  
Асылганың бир киши,  
Эл укса уйат эмеспи,  
 
Ааламга даңы ар жерде,  
Бизге болду бак -таалай,  
Азып мында келиши,  
Ар кайдан айдап арбын мал,  
Атаңдай энчи бериши,  
Сарарка бардың самсаалап,  
Алтайды кайра жер кылды,  
Азып келген  Алмамбет,  
Андан башка не кылды?  
Душманыңды кем кылды,  
А тууганыңа дем кылды,  
Алмамбет мында келгели,  
Күңдөрүң алек кийген жок,  
Күчүгүң сүткө тийген жок, 
Келиндер каймак жалабай,  
Кемпирлер майды карабай,  
Жардыларың бай кылды,  
Чайнаганын май кылды.  
Көчө албаган казакты,  
Көк жайыкка жайлатты,  
Танасы жок казакка,  
Таптатып күлүк байлатты.  
Келинге кете кийгизди,  
Керегин журтка тийгизди,  
Кеңирсип жаткан калмактын,  
Келтирип берип жылкысын,  
Кер жорго атка мингизди.  
Кенендигин билгизди,  
Султанга суп тон кийгизди,  
Сүрсүгөн эттен жегизди,  
Суу-сууда жаткан жоолордун,  
Сууруп келип жылкысын,  
Сур жорго атка мингизди,  
Султандыгын билгизди,  
Ыңырчаксыз казакка,  
Ак каңгы ээр токутту,  
Кечилдери минбес жоргого,  
Келиндериң койкойтту,  
Каматкыдай текече,  
Кургурда күнөө ушубу?!  
Келбирип калмак турчу эле,  
Керилип камчы урчу эле,  
Желеңди кыркып күн алыс,  
Ээ кылбай жылкың куучу эле, 
Ийинге баарын сийгизди,  
Эрендигин билгизди,  
Ардактаган бийлериң,  
Аркасын кимге тийгизди?  
Ачпайсыңбы көзүңдү?  
Албайсыңбы сөзүмдү?  
Жыгылууга жапжакын,  
Көрүп турам өзүңдү! - 
Анда -санда Алмамбет,  
Жаш баладай эрбеңдеп,  
Бирдеме кылып делдеңдеп,  
Жер айланып жаткансыйт,  
Буту өөдө чыккансыйт,  
Суу бетинде кемедей,  
Толкун жарып жылгансыйт,  
Акылын жыйып байкаса,  
Агеркеч жары тургансыйт. 
Машаадай болуп кыңылдап,  
Бирдеме сүйлөп жаткансыйт,  
Ооздору ормоңдоп,  
Далай сөздү айткансыйт.  
Келе калып эсине,  
Тиктеп турат чекийе,  
Эми кулак салыңар,  
Эр Көкчө сөзүн угуңар:  
- Баштабайт катын элимди,  
Башынан билем эбиңди,  
Айыргалы келипсиң,  
Алмамбет арам эриңди,  
Тулумчалап серкедей,  
Сойбосом сенин териңди!  
Абийиримди кетирдиң,  
Аз келгенсип меники,  
Алганым элең шерменде,  
Арбыптыр куртуң сеники!  
Карматып алып келгенде,  
Жаман жериң тилгенде,  
Жайымды шондо билерсиң,  
 Жайдак атка мингенде!  
Ажыратпай чегиңди,  
Айтып турган кебиңди,  
Эриңе көмөк болгонуң,  
Эл ичинен билинди,  
Эски күң, эми сүйлөбө,  
Көбөйтүп ички киримди! –  
Ушуну айтып шылк этип,  
Башы тийди жастыкка,  
Көзү жетти Агеркеч,  
Буудайбек кылган кастыкка.  
- Көчүүгө катар нар чирке,  
Көрбөдүм беле кырк сирке?  
Арылттым эле сиркеңди,  
Азабың журтка тийгенби?  
Өлтүрсө үстөм болгонуң,  
Өлбөй кытай кутулса,  
Көрүп турам жаныңды,  
Көкчөнүн мыкты болгонун,  
Көй төрөң колдоп койгонун!  
Ырысы журттан бөксө, - деп,  
Ыйманы качкан Көкчө! –  деп,  
Каймана тыштан Агеркеч,  
Басып жүрүп урушуп,  
Караандыкка чыдабай,  
Дагы башын көтөрдү,  
Алмамбетти көз көрдү,  
Мастыгынан айтат деп,  
Канчаны Алмаң өткөрдү.  
Күрс дегиче жөтөлүп,  
Көөдөнүн чындап көтөрүп:  
- Көк сүлөөсүн бөрк жаткан,  
Коломтодо от жаккан,  
Албайсыңбы бөркүмдү,  
Алмамбет кулду көрдүңбү?! - 
Ал Көкчө кылып өкүмдү,  
Белгисин берди өлтүрчү.  
Казактын баары камынып,  
Баары турду жабылып,  
Канжарды кыйгач камдашып,  
Кармай албай кол салып,  
Кайраты артык арстанга,  
Катыла албай жармашып,  
Канын тартып ичине,  
Бирин -бири карашып.  
Казактын көрүп түрпөтүн,  
Ошондо үзүп үмүтүн,  
Алмамбет жаны карарып,  
Болгонсуду күнү түн.  
Көкжал Алмаң күркүрөйт,  
Ээрдин тиштеп сүрдөнөт,  
Кабагын чытып бүркөлтүп,  
Ач жолборстой түрдөнөт,  
Келбетин көрүп баатырдын,  
Казактар бойу дүркүрөйт.  
Ачуусу чындап келгенде,  
Атадан качан тайманган?  
Албарс миздүү кылычын,  
Алоокеге суурган.  
Алактаган Коңурдун,  
Алапайын куурган,  
Коркпой жалгыз Алмамбет,  
Кытайга салып чуулган,  
Эрендерин сойлотуп,  
Кызыл канга жуурган,  
Жаалы келип жүзүнө,  
Адам бакпай түсүнө,  
Учу кайкы, мойну түз,  
Сырты калың өткүр миз,  
Кылычын кындан суурганда,  
Кыйкырып Алмаң турганда,  
Калтыратып муунду,  
Катыла албай турушту.  
Алмаң күйүп от болуп,  
Азыраак акыл токтолуп,  
Ар ишин ойлоп кийинки,  
Туруп калды токтолуп.  
“Хан Көкчөсүн баш кылып,  
Катардагы кишиси –  
Кайкалап турган бийлерин,  
Камыштай кертип чабаармын  
Кай мурасты табармын? 
Эр изинен таймак жок,  
Достук антын актайын,  
Тынчы жок деп Алмаңдын,  
Жаман атка калбайын,  
Бузукту билбей ээрчиген,  
Буртактын канын чачпайын.  
Каапыр менен мусулман –  
Баарысына жоо болсом,  
Кайда барып турармын?  
Бүрдөп турган жаш чырпык,  
Бүдөөгө келбей сынаармын,  
Итчилик кылса бул кылсын,  
Азыраак сабыр кылайын. 
Кайыр, мындан кечейин,  
Касыгып буга нетейин?  
Казактын жүктөп өлүгүн,  
Кай муратка жетейин?  
Башымды алып кутулуп,  
Башка жакка кетейин”.  
Катуу жаңжал кызыкта,  
Чапташып турган бузукта,  
Эр Көкчөнүн Карагул,  
Төрт көнөк сүттү көтөрүп,  
Эшиктен кирди мына бул,  
Ата уулун караса. 
Алдырашып алыптыр,  
Бирин -бири карашып,  
Жалдырашып калыптыр.  
Бир сайганда өлбөйбү,  
Канжарында уч болсо,  
Качырып барып албайбы,  
Билегиңде күч болсо.  
Кайгуулдашып турабы,  
Жүрөгүңдө курч болсо,  
Миңи болсо коркобу,  
Жалындап турган өрт болсо,  
Жолборс чочуп калабы,  
Жүздөй бөрү торосо,  
Учпай бүркүт конобу,  
Алдынан соксо борошо.  
- Каалганы мен тостум,  
Кармагыла кучактап , 
Ур, өлтүр –  деп, - бычактап! - 
Карагул барып дардактап,  
Каалгасын жапканы,  
Кулачын кере жазганы.  
Казактардын баатыры,  
Калдайып карап турбады,  
Колунда эле дапдайар,  
Асманда мөндүр жаагандай,  
Оолак туруп ыргытты.  
Соотунан өтпөдү,  
Шаңгырттап жерге түшкөнү.  
Булчуң этин кечпеди,  
Бармак басым кеспеди,  
Кичине жерден чек чыгып,  
Алмаңдын этин тешпеди,  
Бычак менен канжары,  
Калды жерде жалтырап,  
Бет алып жүрдү эшикке,  
Эр Алмамбет буластап.  
Чоптор өтүк такасы,  
Чойулуп Алмаң тепкени,  
Чортоңдогон Карагул,  
Бет алдынан кеткени,  
Боконо сөөгү морт кетип,  
Богу көттөн шорт кетип,  
Кабыргасы карс этип,  
Кара оозунан кан кетип,  
Жер кучактап жыгылды,  
Отко башы тыгылды,  
- Көтөргүн, - деп, - башыңды - 
Көй кашкалар жыйылды.  
Жөлөгөнгө болобу,  
Алмамбет тепкен оңобу ? 
Нан болуптур Карагул,  
Өзү келип катылып,  
Соңу болду мана бул!  
Көтөрүп башын жастыктан,  
Дагы Көкчө оңолду,  
Чомочоктоп турган эл,  
Көзү көрдү ошону.  
- Жумушуңар эмне? –  деп,  
Көкчө сурап калганы,  
Төрдө турган төрөлөр:  
- Мурдар кул түпкө жетти, - дейт,  
Мурасыңды талкалап,  
Өлтүрүп таштап кетти, - дейт,  
Кадырман болгон качкын кул,  
Калмак түпкө жетти, - дейт,  
Абабызды өлтүрүп,  
Анан жолго түштү! –  дейт.  
Анда Көкчө кеп айтат,  
Кочуралган элге айтат:  
- Өлүгүн өлсө көрөрбүз,  
Кечки салкын бешимде,  
Көр каздырып көмөрбүз , - 
Карбаластап ашыгып,  
Карагулдун өлүгүн,  
Калдайтып барып жаткырып,  
Ачынып бийлер турганда,  
Үстүнө актан жаптырып:  
Алмамбет  минип аттанып,  
Батышты карай бет алып,  
Теминип атын жөнөдү,  
Тоодой караан калдайып,  
Кутулдук калмак кулдан, деп,  
Казактар калды шаңданып.  
 
 
Кепечелик үйү жок,  
Керилип жатар төшөк жок,  
Тарсылдап мөндүр урганда,  
Маанектерге үңкүр жок,  
Каран күн башка түшкөндө,  
Каргадай жалгыз жолдош жок.  
Барар жерин биле албай,  
Тунарып көзү тумандай,  
Денесинде дарман жок,  
Канын  соруп алгандай:  
Боору ачып буркурап,  
Бирөө чоктон баскандай,  
Көзү жашка жык толуп,  
Мыйаз туурап жаткандай:  
Алмаңдын башын маң кылып,  
Казактын ичтен жаң кылып,  
Алмамбет чыгып ал үйдөн, 
Каалгасын кан кылып,  
Көкчө достон айрылып,  
Бара жатса бастырып,  
Элесин көрүп Агеркеч,  
Эң эле калды шашылып:  
- Токтой тургун, айаш, - деп,  
Колун булгап чакырып,  
Кадырына, баркына,  
Кан жүрөгү каңырып,  
Айылдан Алмаң кеткенге,  
Агеркеч барат ачынып.  
Кайрылып Алмаң карады,  
Кастарлуу Эркеч айашы,  
Улутунуп бир алды,  
Өз ойунда соолулд у, 
Үзүлгөндөй сабагы.  
Дүрүйө көйнөк шоодурап,  
Караса көзү жоодурап,  
Аркардай басып чойулуп,  
Алагар көзү койулуп,  
Агеркеч жетип артынан,  
Буларды айтып таңшыган:  
- Ач арстан, жолборстой,  
Атка минип алыпсыз,  
Арзан жумуш болбостой,  
Айрылыш жолго салыпсыз,  
Атадан бала таранчу,  
Ардыгып кайда баруучу?  
Алыска кетип калуучу?  
Айал- эркек урушат,  
Алкымдан сыга жулушат,  
Ачуусу таркай келгенде,  
Айланышып турушат,  
Абалкы өткөн көп сөздөр,  
Аны кайдан куушат?  
Ага-ини жөөлөшөт,  
Эртеси өңүн көрүшөт,  
Өлүп калса бир -бирин,  
Өкүрүп ыйлап көмүшөт,  
Өкүмүнө көнүшөт,  
Бир туугандар урушат,  
Бакан сүйрөп турушат,  
Басылганда ачуусу,  
Баарысы аны унутат.  
Башкарып жүрдүң кишини,  
Билип жүрдүң ишини,  
Азыраак ишке ардыгып,  
Атка миниш эрдикпи?  
Көкчөнү көрүп жүргөнсүң,  
Көп сырларын билгенсиң,  
Атакемдин бул уулу,  
Көөлдөгөн эр эле,  
Көңдөй челек эме эле,  
Абыдан, Алмам, ойлоп көр,  
Айткандарым калп беле?  
Мурда келип ким айтса,  
Ушул ырас дейт эле,  
Жымырылып даалдап,  
Зыйан тарткан көп эле.  
Жазылса масы айтарсыз,  
Ыза кылып саларсыз , 
Кайрылбай кетсең Көкчөгө,  
Кападар болуп каларбыз,  
Как ушундай адамды,  
Кайактан издеп табарсыз? –  
Анда Алмаң муну айтат,  
Алысты карап муң айтат:  
- Токтоого көңүл бура албайм,  
Токтолуп мында тура албайм,  
Кайрылсам болор өлүмүм,  
Кайрадан жоктур өмүрүм:  
Атымдын башын бура албайм,  
Ажалга өзүм бара албайм,  
Искендер ишин берсе да,  
Толтура алтын чөйчөккө,  
Аби замзам сепсе да,  
Азырети Аалы кылычын,  
Алдыма сүйөп келсе да,  
Так Сулайман тагына,  
Таажысын кошо берсе да,  
Имерилип тура албайм,  
Аллам ачса ак жолду,  
Барар жерим болжолду,  
Жеткирсе кудай талапка,  
Аралап кирип кетейин,  
Алты бөлмө арапка.  
Кыдырып кытай жеринен,  
Узасам урум элинен,  
Алыска сапар чубаган,  
Ажыларга кошулам.  
Шор дайранын жээгинде,  
Жышынып абдан чумулсам,  
Мекенин ысык чөлүнөн,  
Мединаны бир көрсөм,  
Салбыраган мөмөдөй,  
Башымды ийип ыйласам,  
Бар кудайдын амирин,  
Жүрөгүмө сыйласам,  
Баласы элем каапырдын,  
Тилегиме жетермин,  
Ал тилекке жетпесем,  
Арман менен кетермин,  
Жолумду, айаш, торгобо,  
Кош эмесе, кетейин! –   
Агеркеч анда муну айтат,  
Армандууну муңайтат: 
 
- Мухаммед сунган шарийат,  
Ак селдесин оронуп,  
Акундар айткан тарийкат,  
Алы келсе бүтүрчү,  
Мусулманда маарыпат,  
Ченине жеткен жери экен,  
Ченеми анын акыйкат,  
Эч кишинин жок болсо,  
Мойнуна түшкөн кыйын карз,  
Алмам айаш, билесиң,  
Андан кийин Мекке парз.  
Барсаң, баргын тоспойун,  
Сен кабылан жолборсум,  
Кытайдан бери чыккандан,  
Кыйаматтык жолдосуң.  
Мен бир айал, сен кыраан,  
Тереңди тепчий ойлойсуң,  
Ачуу –  шайтан, акыл –  дос.  
Аны терең болжойсуң,  
Убада сөздөн тайгылып,  
Ушулбу табаар сообуң?  
Манас досуңа теңелип,  
“Кайыр коштоп” болбойсуң,  
Миң өлүк жолборс бириксе,  
Мышыкчалык алы жок,  
Миң шейиттин арбагы,  
Бир тирүүчө баркы жок,  
Бир күнчөлүк наркы жок,  
Кайраты жок жигиттин,  
Камчычалык дайны жок,  
Күнөөлөшүң дуруспу,  
Кем учурайт айбы жок?  
Эрдемсип айтат эркектер:  
“Эрдин сөзү аткан ок”,  
Түңүлдүм, айаш, эркектен,  
Оопасыз экен дүйнө -бок! –  
Кылжейрен турат кындыйып,  
Тел болду Алмаң шылкыйып,  
Өмүр бойу унуткус,  
Сабак болду бул кызык.  
Алмаңды жеңип жүйөдөн,  
Агеркеч турат мейитип,  
Улантты сөзүн ал жана,  
Сары майдай эритип:  
- Меке деп, баатыр, дарбыбаң,  
Тайана турган жерди айтам,  
Талкаласаң былк этпес,  
Талабы бийик эрди айтам,  
Тартынбай тийген жоосуна,  
Талыкпаган белди айтам,  
Таалайы чоң, эрки өткөн,  
Так өзүңдөй шерди айтам.  
Бай Жакыптан туулган,  
Башынан салган чуулган,  
Тогузунда токтолгон,  
Күлбөй тиктеп томсоргон,  
Бөлүнүп чыгып майданга,  
Он жашында октолгон,  
Ок аткан душман жок болгон.  
Он бир жашка келгенде,  
Оң-солуна кериле,  
Өчүгүшкөн жоолорун,  
Ойрондогон тимеле.  
Он үчүндө мүчөгөн,  
Оттой жанып күчөгөн,  
Кыргыз элге баш болгон,  
Кыймылдаткыс таш болгон.  
Алайып тиктеп бет келип, 
Айткышкан бенде болбогон,  
Каршылашкан ким болсо,  
Кырынан сулап сойлогон,  
Отуз жашта бул күндө,  
Ордолуу орчун хан болгон,  
Урматы улуу саналып,  
Ойротко сөзү даң болгон,  
Катарда жок Көкчөнү,  
Жол каратып хан койгон.  
Кадырың билер жан ошо,  
Аралашкан ал жошо,  
Ханзаданын бардыгы,  
Бейилиңди билер бий ошо,  
Биригип кетер кил бото,  
Бекзаданын баарысы,  
Бетинде жүрөт аа кошо.  
Тоодон улуу иш кылсаң,  
Ашырганың эл билбейт,  
Эр өлтүрсөң, кан төксөң,  
Жашырганың эл билбейт,  
Суудан терең милдет ал,  
Кечиргениң жан билбейт,  
Жамандыкка жакшылык,  
Келтиргенин жан билбейт,  
Айдаркандын Көкчөдөй,  
Алтымышын көзгө илбейт, - 
Далай Эркеч өткөрдү,  
Алмамбет боору түтөдү,  
Кирпикте жашы кылгырып,  
Каңырыгы күчөдү,  
Ал Манаска барарда,  
Угуп жүргөн кабарда:  
- Кара сууга кан куйган,  
Канкор эме деди эле,  
Калайыкка чаң салган,  
Анткор эме деди эле,  
Өз-жат дебей чыр салган.  
Манткор эме деди эле.  
Кармаганы камырдай,  
Качырганы арстандай,  
Теңөөсү жок эр деген,  
Өлтүрөт десе баарысын,  
Өсөмгө кандай барамын?  
Досумдан көргөн күнүм бул,  
Өткүргө кандай барамын?  
Биле албаган ал жайын,  
Пиримден көргөн күнүм бул,  
Өжөргө кандай барамын? –  
Анда Агеркеч муну айтат,  
Алмамбетти муңайтат:  
- Ак жибектен тор жайдым,  
Абадан туйгун кушума,  
Эки сөзгө көнбөсөң,  
Тапшырдым, айаш, тузума!  
Соккон билет алтынды,  
Күйгөн билет жаркынды,  
Кылыч сүйрөп чыксаң да,  
Кыракы билет баркыңды.  
Уламадан улайын,  
Уккандардан сурайын,  
Кайда болсоң эсен жүр,  
Кабарың угуп турайын,  
Кербендерден сурармын,  
Кебиңди угуп турармын,  
Жортоктор менен кайышып,  
Алмамбет көөнү бөлүнүп,  
Айланып жашы төгүлүп:  
- Канаты күмүш ак тунжур,  
Калкылдап кайып учармын,  
Кайыңды көрсөм конормун,  
Кайышпай кайың көтөрсө,  
Как ошол жерде  болормун.  
Текөөрү болот ак шумкар,  
Тегеренип учармын,  
Теректүү жерге конормун,  
Тербелбей терек көтөрсө,  
Теги ошол жерде болормун.  
Байандаган Манасты,  
Кыйла сынап көрөрмүн,  
Теңтуштан бирди таппасам,  
Темселеп жүрүп өлөрмүн....  
Каргылдап үнү бузулуп,  
Кызыл жүзү кубулуп,  
Эриндери кыбырап,  
Жашы турду чубуруп.  
Алмамбет баатыр муңайды,  
Айанычтуу үшкүрүп,  
Кадырын билер Агеркеч,  
Кабыргасы сөгүлүп,  
Бурчактап жашы төгүлүп,  
Кош, деп койуп Алмамбет,  
Кайра тартты бөлүнүп.  
“Коркуткан болуп нетейин,  
Кош, деп койуп кетейин , 
Айлынан чыктым урушуп.  
Ач бөрүдөй жулушуп” –  
Бура тартып алыптыр,  
Бурулуп жолго калыптыр,  
Алдындагы Кылжейрен,  
Атын санга салыптыр.  
Эшиктен кирип эки -үчөө,  
Энтелеп айтат Көкчөгө:  
- Кытай кул келет кырданып,  
Кыйла эле сурданып,  
Атын санга салды, - деп,  
Кылычын жалаң алды, - деп,  
Кызыталак бу калмак,  
Кылмак болуп калды –  деп,  
Көргүлүктү көрдүк, - деп,  
Бөлөктүгү курусун,  
Бөөдө Көкчө, өлдүк! –  деп,  
Көкчө баатыр турсаңчы,  
Көк күбө тонуң кийсеңчи,  
Айылга муну келтирбей,  
Атынын башын бурсаңчы,  
Кабагы карыш салынган,  
Соо койбостой сыйагы! - 
Көкчө анда кеп айтат,  
- Белдемчи кыйа байланып,  
Бетине чыксаң шайланып,  
Беттешип сага тиет ал,  
Кабыландай тиш салып.  
Эндекей мындай турганда,  
Белсенип келбейт алдыңа,  
Баарыңды көрүп албарсты,  
Ошого келбейт  из чалып.  
Коркуп туйлап жүрөгүң,  
Кокус өлүп жүрбөгүн,  
Бузулбай үйгө кириңер,  
Бутуңду сунуп ийиңер,  
Колуңарды жастанып,  
Коломтону баштанып,  
Коңурукка кириңер.  
Кадиксиз жерге жол салбас,  
Кармашпаса баш албас,  
Карачкыдай турганда,  
Алмамбет сага кол салбас, - 
Акимсинген көптөрү,  
Ажарлары өзгөрдү,  
Коркпогондо неткени,  
Кулдуйуп жатып кеткени,  
Коңурукка киргенде,  
Коломтодо күл калбай,  
Сапырылып кеткени.  
“Катылдык кайдан бекер, - деп,  
Как далыга бир койсо,  
Кайран жан кантер экен? “ –деп,  
Күйпүйүп жерге жатышып,  
Күбүрөп ыйман айтышып.  
Кууса дүйнө качасың,  
Кутулганча шашасың,  
Көркөм сулуу кыз болуп,  
Көз талдырып турасың,  
Көргөнгө көңүл бурасың,  
Жалганда жаның бар болсо,  
Жакыр да болсоң баашасың,  
Эми Алмамбет неткени,  
Бастыра жүрүп кеткени,  
“Артымдан Көкчө чабар, - деп,  
Алыстан кайдан табар? –  деп,  
Эртеңге дейре ал жинди,  
Эсине келип калар, - деп,  
Эңгиреп мендей жаш төгөөр,  
Эркечтен укса кабар”, - деп,  
Шашкелик жерге урулуп,  
Жаңгактуу жерге урунуп,  
Аркайган жондур –  туу белде,  
Атын түшүп откозуп,  
Тумандуу күндөй бузулуп, 
Шалбырт кардай сызылып,  
Алакең жатты үшкүрүп,  
Муну мындай таштайлы,  
Эрен Манас көкжалдын  
Түшүнөн кепти баштайлы.