Манастын Ооганга жортуусу, Чынаачынын жеңилиши
 
Орто Азийа жерибиз,  
Оркойуп турган Опол тоо,  
Кар кетпеген Кебез тоо,  
Ооганча айтат Памир тоо,  
Ошондо кыпчак элибиз,  
Батыш жагын ээлеген,  
Бадакшан тоону жердеген,  
Намысын колдон бербеген,  
Ооган деген эл экен,  
Оогандын элин башкарган,  
Чынаача деген эр экен.  
Ачууланып ар жанга,  
Айткан экен ар кайда:  
- Аңдалбай кыргыз анык, - деп,  
Ар кайда жүргөн калк - деп,  
Манастын даңын чыгарып,  
Кылым укса уйат кеп.  
Жоготойун барып, - деп,  
Чынаача минтип турганда,  
Өзүнчө жатып күүлөнүп,  
Муну кудай урганда,  
Коңурбай аны түрткүлөп,  
Оолуктуруп койуптур,  
Чаначтан бетер жел берип,  
Бучкагынан чойуптур:  
- Каңгайдын тоосу айланып,  
Амалайга туташат,  
Бир башында мен турсам,  
Бир башында сен турсаң,  
Манас салса чуулган,  
Кылым укса бул кепти,  
Кыжалат болуп уйалам.  
Коркунчуң барбы Манаста,  
Кандай дейсиң, Чынаача?  
Бир четиңде жедигер,  
Кыргыздын эли дейсиңер,  
Баш көтөрттүң Багышты,  
Сен Чынаача элебей,  
Жүдөтө жүргөн кыргызды,  
Талпагыңча тебелей,  
Жата берсең анэтип,  
Сени да чагат кенедей,  
Жүүнүңдү бошотуп,  
Жүрөккө кирет жебедей.  
Сары колдун сыртынан,  
Сан топозун бир алды,  
Токсон уруу түрк уулу,  
Топтолушуп аз калды,  
Чогулушса аларды,  
Тосо турган ал барбы?  
Жедигер менен Кыйбаны,  
Жеринен чаап сен алгын,  
Капалда жаткан казактын.  
Кайрууга шагын мен бармын,  
Түндүк менен түштүктө,  
Акимсинген түрктүн,  
Кетирелик амалын.  
Сен элебейсиң бурутту,  
Түндүктүн элин курутту,  
Орто Азийа ээлеген,  
Орун алган калмакты,  
Каңгайды карай чубуртту,  
Түптүү хандын бири элең,  
Туйбадыңбы ушуну? - 
Коңурбай күүлөп кеп берип,  
Акылы тайыз Чынаача,  
Арам итке эп келип,  
Кыйбанын элин улутуп,  
Талап алды дап берип.  
Ажалдан калган эмеси,  
Ар кайда кетти сенделип , 
Күүлөнүп калды Чынаача,  
Көпкөлөң мурду тенейип.  
Манаска ыйлап буркурап,  
Кыйбадан качкан эл келип,  
Тындырып көөнүн койуптур,  
Короодон бөлүп мал берип.  
Малды сүрүп  чаткалдан,  
Уурулук кылды ар качан,  
Ийри колун тартпастан,  
Же ушак айтты тынбастан,  
Оймоктой  оозун жумбастан” - 
Чынаачанын Кыйбаны,  
Чапканы ойго сыйбады,  
Ошол үчүн бул ишти,  
Элебеди кабылан,  
Анча -мынча бир иш деп,  
Кенебеди кабылан.  
Муну менен турбастан,  
Дагы келди шум кабар,  
Жедигерден абыдан,  
Ооганга Манас барышы,  
Мына мындай табылган,  
Жедигердин шум кабар,  
Абдан байкап угуп ал:  
Оогандан кыргыз бөлүн, деп,  
Амалайдын сырт жактан,  
Опол тоонун батыштан,  
Ооганга чектеш катышкан,  
Ызардагы кыргыздар, 
Аралаш жайлап жатышкан,  
Үргөнчтөгү Акундан,  
Алым алды ай -айлап,  
Берип турду ай сай ын, 
Котолотуп мал айдап,  
Кол салыша албады,  
Акун хан чыгып бел байлап.  
Коросондун четинен,  
Жедигердин элинен,  
Миң үйлүүнү бир чапты,  
Күмүшбулак керүүдөн.  
Жаткан үйүн кулатты,  
Жаш балдарын чуулатты,  
Чынаача өзү баш болуп,  
Ламдын белин ашырып,  
Айдап кетип калганы.  
Манаска барып айткын, деп,  
Жедигердин эр Багыш,  
Карт вазирин жумшады.  
Вазир келип атайын,  
Өз оозу менен айтканы,  
Жашырбастан бирин да,  
Уккан -көргөн, билгенин,  
Түгөл төгүп таштады.  
Ажалдан кыйын эмеспи,  
Арстан тирүү бар туруп,  
Ачуу сөздү укканы?!  
Угуп Манас жатпады,  
Ушул болот Манастын,  
Ооганды барып чапканы.  
Огу менен дарысын,  
Олбун алып баарысын.  
Миң нарга азык арттырып,  
Кыймылдагыс тарттырып,  
Кара калпак, калчаны,  
Аралай жүрүп айкөл шер,  
Чукулдап жете барганы,  
Куйтунут деген жерине,  
Манас түшүп калганы.  
Кабар салды Ооганга,  
Жолукпады бир жанга,  
Көргөн -билген таңданат,  
Кайнаган ооган журтуна,  
Төрт жүз сексен барганга.  
Кароолчу чаап барыптыр,  
Чынаача кабар алыптыр,  
- Манасыңа барам, - деп,  
Бооруна канжар малам, - деп,  
Толтодон кармап жүрөгүн, 
Кылдай сууруп алам, - деп,  
Сызгырылтып майларын,  
Жилигин отко жагам, - деп,  
Алтын тагын коморуп,  
Байсалды анан табам, - деп,  
Камынып калган кези экен,  
Ал Манаска барганга,  
Жаңдаган аскер өтө көп,  
Тиккен чатыр баары көк,  
Байкап көрсө адамын.  
Жүз элүү миңден саны көп.  
- Ажал айдап кыргызды,  
Келген экен өзү - деп,  
Бактым артык жаралгам,  
Бар кишиден өзүм тек,  
Убара болуп жол тартпай,  
Упурак болуп бел ашпай,  
Токойлоп жүрүп чөлдөбөй,  
Корумдуу коону өрдөбөй,  
Кечип жүрбөй саздарды,  
Кечеңдетпей аттард ы, 
Колго келди талабым,  
Үч жүз он беш кишиге,  
Бирден эрен, карагын,  
Мен- менсиген Манасты,  
Эми тор салып кармап аламын!  
Манасты жумшап өлүмгө,  
Таласка барам көрүнөө,  
Он төрт ханы бар экен,  
Азап салам көбүнө! - 
Деп оолугуп Чынаача,  
Жалыны күчтүү от болуп,  
Чачыла түшүп токтолуп:  
- Кайнаган ооган калкыма,  
Төрт жүз сексен келгенин,  
Алы канча дегенин?!  
Тоодой бойуң бир барча,  
Алпым барсың бир канча,  
Айарым барсың сыйкырчы,  
Менден кабар болгондо,  
Айткандай кылгын кыргызды.  
Көрбөгөнү көр болсун,  
Көңүлү даттап кир болсун,  
Бастырып карга таштагын,  
Тура албай качып жоголсун,  
Жол таба албай кай бирөө,  
Талаада өлүп торойсун! - 
Чынаача буйрук бергени,  
Апы -напы дегени,  
Белсенип булар келгени:  
- Күндү мыктап жаадырам,  
Жай жатыңыз сиз, - деди,  
Кууратабыз биз, - деди.  
Жай таштарын алышып,  
Айакка сууга салышып,  
Дүрдүктүрүп булутту,  
Шамалга салып айдатып,  
Алып келип тургузду,  
Кудай урсун бул экөөн,  
Борошону кыргызга,  
Оң-тескери ургузду.  
Алдында жамгыр нөшөр жаап,  
Андан кийин мөндүр жаап,  
Ал аңгыча өзгөрү п, 
Ак кар түштү сапаңдап.  
Айкөл баатыр эр айтат,  
Акылы артык шер айтат:  
- Кандай шумдук билиңер,  
Бирөөң бачым барыңар,  
Чыйпы, Мыйтык - экөөнү,  
Кычырып келе калыңар.  
Силер - Чыйпы, Мыйтыгым,  
Эминеге кычырдым?  
Кырамын деп бурутту,  
Көрдүңбү кылган шумдукту,  
Оогандык алып келгенби,  
Айдап бизге булутту?  
Келеби алың бул ишке,  
Оодарып айдап ийишке? - 
Чыйпы, Мыйтык бакырып,  
Жообун айтып шар кылып,  
Арстан Манас баатырга,  
Андан калган жалпыга,  
Буга арга табышты,  
Убада кылып кайтышты;  
Ачып көздү жумганча,  
Топону алып колуна,  
Булутту салды жолуна.  
Көк көрүнүп бир демде,  
Күн ачылып кеткенде,  
Апы менен Напысы,  
Бүт Оогандын баарысы,  
Жашы менен карысы,  
Алда кандай болду? деп,  
Аңкыйып  карап калышты,  
Чыйпы, Мыйтык турган жок,  
Каркештешип калганда,  
Сыйкырчыдай урган жок.  
Куйун ойноп талаада,  
Куу булут толду асманга,  
Мылтык атып жаткандай,  
Шамалдын үнү күрүлдөп,  
Өнүп чыккан чынарлар,  
Жалбырагы дүрүлдөп,  
Сүрдүгүп булут чартылдап,  
Чагылган доошу тарсылдап,  
Өнүп чыккан жыгачтын,  
Шактары жерге чабылат,  
Ортосунан  чарт кетип,  
Ачасынан жарылат.  
Жыгачтын баары кодоңдоп,  
Башаламан сороңдоп,  
Элдин баары эндиреп,  
Эсин таппай сендиреп,  
Элейип калды нечени,  
Эси оогандай темтиреп,  
Оогандын эли сандалды,  
Табыша албай далданы. 
Апысы менен Напысы,  
Болуп жаткан шамалды,  
Токтото булар калышты,  
Эки элде тең сыйкырдын,  
Бар экенин байкашты,  
Утур алды беттешпей,  
Ушинтип күчүн чакташты,  
Шамал чыгып, күн жаабай,  
Тынч алып калды жайланып,  
Желбирете туу сайып,  
Буйрук берди Чынаача:  
- Майданды көздөй чубур! - 
Жол тартты черүү дүркүрөп,  
Баатырлары күркүрөп,  
Топ-топ болуп чуркурап,  
 Доолбас үнү чуулдап,  
 
Жазык менен бир келет,  
Жер сойулуп былкылдап,  
Асаба көктө калкылдап,  
Адамдын башы кылкылдап.  
Жүз элүү миңче киши бар,  
Жетегинде үч пил бар,  
Балбандан бешти алыптыр,  
Ашырып айбат калыптыр,  
От чачып ооздон булкунат,  
Темирге байлап салыптыр,  
Мойнунда жезден чагарак,  
Куйма чынжыр бар экен.  
Бирөөн бирден жетелеп,  
Айбаттанып кол келет,  
Жеп ийчүдөй атылып,  
Жер түгүндөй мол келет.  
Билеги жумур, кур экен,  
Чынаача жайы бул эке н: 
Аттарын башка коштотуп,  
Сооту менен жарагын ,  
Алып келип топтошуп,  
Үйдөй болгон чокморлор,  
Эшик эндүү балталар,  
Найзалары чынардай,  
Өздүрү бар мунардай,  
Колдору бар түркүктөй,  
Каштары кара тиктенип,  
Айланган кажыр кептенип,  
Маңдайга келип чогулду,  
Баш айланган чуу болду,  
Кулак тунган дуу болду.  
Манас да карап турбады,  
Баардыгы тегиз аттанды,  
Айчыгы алтын кызыл туу,  
Асмандата аштады,  
Сайып жерге койбостон,  
Колуна Бакай кармады.  
 
 
Аңгычакты бир Ооган,  
Атагы чыккан мурдатан,  
Жекме -жекте талп этип,  
Жер тайанып калбаган,  
Аңкатай аны дээр экен,  
Алптарынын бири экен.  
Айгай салып акырып,  
Кел бери, деп чакырып,  
Капталдан шамал соккондой,  
Кайраты көптү жапырып,  
Кезениши бир башка,  
Келип калды майданга.  
Үңкүрдөй оозу ачылат,  
Азуулары качырап,  
Көзүнөн жалын чачырап,  
Орто тоодой түгөнгүр,  
Майданга чыгып ашыгат.  
Басайын мунун демин деп,  
Баатыр Чубак турбады,  
Балпайа минип Көктеке,  
Бакайдан барып суранды,  
Булгап найза колго алды,  
Ортону карай жол алды,  
Аты-жөнүн сурашып,  
Кыргыздын кыраан Чубагы, 
Жоо бөрүсү чунагы,  
Азыркысы кыргыздан,  
Ашкере чыккан чыйрагы.  
Көктеке атын элиртип,  
Көк ырапыс тон кийип.  
Мөкү балдуу найза алып,  
Узун бойлуу кең далы,  
Бул замандын балбаны,  
Сен-менсиген далайдын,  
Чыгып жүргөн далдалы.  
Ажыдаардай сүр менен,  
Алгыр бүркүт түр менен,  
Алтымыш жолборс доошундай,  
Ач кыйкырык үн менен,  
Качырып жетип барганы,  
Кетенчиктеп турган жок,  
Оогандыктын балбаны,  
Так ушундай  найзасын,  
Чыңдап колго кармады,  
Кыраан Чубак эр менен,  
Качырышып калганы.  
Күүлөп найза сундуруп,  
Күүсү кулак тундуруп,  
Чагылгандуу жамгырдай,  
Күркүрөп үнү угулуп,  
Көмөлөтүп кетем, деп,  
Найза менен бир уруп,  
Канча жылдан бер жакка,  
Байлоодо жаткан буулугуп,  
Бук болгон Ооган балбаны,  
Качырып найза салганы.  
Кабылан Чубак кайран эр,  
Сайдырбастан найзасын,  
Сырты менен балтанын,  
Кайра кагып таштады.  
Ал Ооган балта алганча,  
Кыран Чубак кеменгер,  
Урушта артык айлакер,  
Манастап ураан чакырып,  
Найза менен Ооганга,  
Катуу тийди жапырып,  
Чубак тийген оңобу,  
Томолонуп бул Ооган,  
Оодарылып кулады,  
Тартып алып найзасын,  
Как өпкөгө урганы,  
Карамтыл көбүк аралаш,  
Канына найза булады,  
Көрүп туруп Чынаача,  
Дагы бирөөн улады.  
Келген Ооган кекенип,  
Эрдин кесе тиштенип,  
Минген атын теминип,  
Жоо сайыштан калбаган,  
Өмүр бойу эринип,  
Ойрон Чубак баатырга,  
Катуу тийди демигип,  
Токтобой  турат эр Чубак,  
Өпкөсү батпай желигип.  
Келген ооган Камыткан,  
Баатыр делип мурдатан,  
Калбай жүргөн бир дагы,  
Кандуу майдан уруштан,  
Алдында өлгөн эр көрүп,  
Чоң найзасын өңөрүп,  
Өлүм жактан шеги жок,  
Өчөшүп кирди көгөрүп.  
Ойон Чубак бет келип,  
Оогандык Камыт бакырып,  
Эр Чубакты качырып,  
Сунуп калды найзасын.  
Эр Чубакты бир сайды,  
Ээрден көчүк кылтайды,  
Үзөнгүдөн бут тайды.  
Чубакты көрүп турбады,  
Каракалпак кыргагы,  
Хан Жакыптын Сыргагы,  
Телкызыл атын чаргытып,  
Артынан чаңын баргытып,  
Мөкүбалдуу найза алып,  
Ак койон көргөн шумкардай,  
Алчыланып алганы,  
Алдындагы Кызылды,  
Камчыланып калганы,  
Бура тарткан Көктеке,  
Бууданды жетип кармады,  
Чубакка атын карматып,  
Бурулуп жолго салганы,  
Оңолуп Чубак ат минип,  
Жүрөгүндө чок күйүп,  
Бөрү тил найза көк түпөк,  
Булгап колго имерди,  
Мелтиреген ооганга,  
Белдүү шер найза жиберди.  
Эми Камыт нетиптир,  
Чубактан найза жетиптир,  
Чалкалаган Камыт хан,  
Чалкасынан кетиптир,  
Куткарам деп Камытты,  
Учкандай Боркош келиптир.  
Көктекени Чубакка,  
Карматып Сыргак кайтканда,  
Көмөктү көрүп чыдабай,  
Көзөнүнөн сурабай,  
Боркош ооган Сыргакка,  
Уруштун эчен ыгы бар,  
Сыргактын түрдүү сыры бар,  
Боркоштон найза жетерде,  
Көөдөнүнүн анын тешерде,  
Кара жерге кайран эр,  
Ыргып түшө берди эле,  
Боркоштун аты өтө тың,  
 
Жулунуп өтө бергенде,  
Телкызылга эр Сыргак,  
Куйма темир накыны,  
Теппей ыргып минде эле.  
Оолуккан Боркош ангыча,  
Буруп атын болгуча,  
Буудан Сыргак жеткени,  
Кыйрынан келип капташып,  
Күүлөп найза калганы,  
Кый сүбөөгө сайганы,  
Күркүрөгөн чоң Боркош,  
Жамбаштап өйдө болгуча,  
Балта менен керилип,  
Кара кушка чапканы,  
Кара жерди кучактап,  
Калдайып Боркош жатканы.  
Чубактан да сайган Камытты,  
Башын өйдө кылдырбай,  
Чыкыйга чаап таштады,  
Келген Чубак, Сыргагың,  
Экини катар жаздады.  
 
Токтоно албай Чынаача:  
- Жүз элүү миң эл барсың,  
Бириң  калбай каптагын,  
Алың келсе байлап ал,  
Тоодой болгон Манасын,  
Белгилеп болдум бул элдин,  
Колунан жумуш келерин,  
Айлаңар жетип, ал келсе,  
Тез болуп калса силерге,  
Чубак, Сыргак дегенин,  
Жана Сарала атчан бирөө бар,  
Элдин турат четинде,  
Байкашымча караанын,  
Арзан киши дебеймин.  
Белдүүсү төртөө көрүнөт,  
Белсенип жоого кирери,  
Кырктан ашык көрүнбөйт.  
Шол төртөөнү баш кылып,  
Кыркын түгөл байлап кел,  
Алдыңа салып байлап кел! - 
Деп бакырып Чынаача,  
Жарлык кылды калкына,  
Бүткүл ооган жалпыга,  
Кыргызды карай кылкылдап,  
Жылып келе жаткандай,  
Жердин бети былкылдап,  
Балбандын баарын торунан,  
Баардыгын бирдей агыткан.  
Астынкы ээрди шакылдап,  
Кулактары шалкылдап,  
Эркегинде айалча,  
Көнөктөй эмчек балкылдап,  
Мас болгон буура сыйагы,  
Тамандары тапылдап,  
Кудай бетин салбасын,  
Айтып бүткүс айбатын,  
Чакчалекей будуң -чаң,  
Аркада чаңы жөө туман,  
Оогандын эли каптады,  
Ошону көрүп Алмамбет,  
Мына бу болду айтканы:  
- Кыргыл баштап онуң кал,  
Абакемди сактап ал,  
Калган отуз ойулгур,  
Уккун кебим, оңбогур,  
Азык -түлүк чатырды,  
Асырап кал аныңды,  
Ок-дары менен тон арткан,  
Оорактагы баарыңды,  
Ажырашса азыктан,  
Кетирип койот шайымды.  
Байкадым баарын мен - деди,  
Чекелеп уруш кыл, - деди,  
Бейлеп турат оогандык,  
Чалынаарың тор, - деди,  
Энөөлүк кылсаң кокустан,  
Жатаар жериң ор, - деди.  
Чыйпы, Мыйтык, Чөндөкө,  
Кылжыр менен Күрөңкө,  
Биз билебиз сыйкыр, деп,  
Кыйкырасың тим күндө.  
Бешөөң бөлүн, чекке чык,  
Урушту байка көз салып,  
Чүмкөлсө кара тунарык,  
Келерин байка кандай ык.  
Оогандын Апы, Напысы,  
Андан башка сыйкыры, 
Чоң кастыкты кылбасын,  
Азык -түлүк чатырдан,  
Абаң Бакай баштаган,  
Ажырап калып жүрбөйлү,  
Кыргыл баштап кыркынан,  
Дайарданып сен бешөөң,  
Асманда учкан чымчыктан,  
Жерде жүргөн Коңурдан,  
Бирөөнү чала кармабай,  
Деп ошентип Алмамбет,  
Болду толук айтып ке п, 
Байкастоого кууларды,  
Белгиледи буларды.  
Кайнаган ооган эл келип,  
Байлоодо жатып бук болгон! - 
Баатырдан нечен эр келип,  
Агытып ийди үч пилди,  
Булаңдатып тумшугун,  
Дүмүрөңдөп жүгүрүп,  
Такыр баары бүт келип,  
Чуулдашат аламан,  
Бирине бири дем берип.  
- Алакандай кыргызга,  
Акыр -такыр салам, - деп,  
Ай-ааламдын бар кегин,  
Манастан бүгүн алам, - деп,  
Койколоңдоп талаада,  
Желип жүрөт Чынаача.  
Кырк миң торчу анда бар,  
Колунда кыйма чынжыр бар,  
Аларга мыктап жарлыгын,  
Берип жүрөт Чынаача:  
- Он миңден төрткө бөлүнү п, 
Төрт баатырга барыңар,  
Бирден тилди алыңар,  
Келтирип туруп кыйамын,  
Керилтип торду салыңар.  
Пил жетпеген бир топко,  
Пилден күчүм кем эмес,  
Мен Чынаача өзүм бар.  
Апы, Напы баштаган,  
Алтымыш барсың сыйкырчы,  
Бөлүнүп четте калыңар,  
Манас менен келгенге,  
Мени билбес жинди элге,  
Сыйкырды чындап салыңар. 
Олтурарга жай таппай,  
Жээрине нан таппай,  
Ачкалыктан кырылсын,  
Азык -түлүк, мал -мүлкүн,  
Ажыратып алыңар,  
Акыр -такыр заманды,  
Башына бачым салыңар! - 
Күпүлдөгөн Чынаача,  
Минген аты бир башка,  
Сопол куйрук, жыртак көз,  
Кызыл ээк, тайкы жал,  
Алдында минген бууданы,  
Ак чаар экен ыраңы,  
Ал качырдан жалгашкан.  
Жылкы окшобос бир жагы,  
Быкта бакай, тик туйак,  
Чуркаса куйрук шодоңдоп,  
Көзгө суук кодоңдоп,  
Чынаача турду булуйуп,  
Туу түбүнө бурулуп.  
Чубак, Сыргак бой уруп,  
Аралап кирди көп элге,  
Адам аккан бул селге,  
Торун топтоп кармашып,  
Тобу менен жармашып,  
Эр Сыргакка он миңи,  
Тегеректеп тор салып,  
Канча тордун ичинде,  
Сыргак калды капталып.  
Жойкумасын эр Сыргак,  
Кармай алып сабынан,  
Сууруп алып кабынан,  
Бир булгалап ийгенде,  
Чириген танап эмече,  
Быдырап баары сөгүлдү,  
Торлору бир жүз сексенче.  
Байлоодогу балбандар,  
Басташкан элди жаргандан,  
Экөө келип капташты.  
Жойкуманы кындады,  
Найзаны кармап ыргады,  
Өкүрүп атын сабашып,  
Ойрон Сыргак баатырга,  
Жетти булар жанашып,  
Качырып барып эр Сыргак,  
Кылт эте берди буйткарып,  
Калды булар адашып.  
Айланып артка болгончо,  
Аттарын сабап чойгунча,  
Капташа түшкөн бирөөнү,  
Как далыга муштады,  
Сыргак сайган оңобу,  
Эңкейсе өйдө болобу?  
Бул ааламдан жоголду.  
Куму сакадай быжырап,  
Дагы келип торгоду,  
Ыргытып жатат алыстан,  
Эчен темир торлорду,  
Акылы жок, айла аз,  
Байкаса Сыргак болжолду,  
Сырын билип сыздырып,  
Сырттан Сыргак жойлоду.  
Экинин бири энтеңдеп,  
Эми келди дектеңдеп,  
Ачып көрдөн алгандай,  
Жерден чыга калгандай,  
Желмогуздай жаланып,  
Жан -жагына каранып,  
Кичине барча дөбөдөй,  
Күркүрөгөн куушта,  
Жолборстой болуп үн салып,  
Беттеше турган кез болду,  
Келбеттүү Сыргак найза алып,  
Качырган ооган кара тоо,  
Качпай Сыргак бет алып,  
Кайнаган курттай чогуудан,  
Кабылды келип кол салып.  
Күүлөп урган күрзүсүн,  
Күчү менен чабаарда,  
Эр Сыргактын денесин,  
Жерге нандай жабаарда,  
Томолонуп атынан,  
Тар кезеңге тыгаарда,  
(Табылат айла эчен түр,  
Чегинен ашкан кыйарга),  
Жанагы кийин келгени,  
Кош колдоп күрзү шилтеди,  
Телкызылдын тизгинин,  
Тең кармап Сыргак силккени,  
Көнүкү болгон тулпары,  
Бута атым артка кеткени,  
Күрзүсү жерге киргени,  
Ыкшап тартып алганча,  
Баатыр көк жал жеткени,  
Жата тургун эми деп,  
Как өпкөнүн тушу деп,  
Эти жок такыр колтукка,  
Мылгытып найза  жиберди,  
Ылдамдап копшуп имерди.  
Сөөктөрдү аралап,  
Өпкө -жүрөк жаралап,  
Аркы такыр колтуктан,  
Учу чыкты мулт этип,  
Алдында минген атынан,  
Оодарылды шылк этип.  
Оогандыктын эр Сыргак,  
Тор салар шайын калтырбай,  
Сайып кирди жүдөтүп,  
Жолборс көргөн маралдай,  
Качып берди дүрбөшүп,  
Кылчайып артын карабай,  
Караганга жарабай,  
Айбаты тайып жүдөшүп,  
Үйрөткөн пилин жиберди,  
Көрсөтүп эрен Сыргакты,  
Тебелеп аны кел, дешип,  
Тумшугунун учунда,  
Коргошун, коло аралаш,  
Орнотуп койгон чойун баш,  
Томураңдап пил келет,  
Дүк-дүк желип далбаңдап,  
Тумшугу анын булаңдап,  
“Адам эмес айбандан,  
Качып берсем уйат” - деп,  
Эшик эндүү ай балта,  
Кыйамына келтирип,  
Чабайын, деп, чокуга,  
Телкызыл ылдам, пил кашаң,  
Айласын мунун кылсам, деп,  
Карап турат кабылан.  
Буйдалбай  пил жеткени,  
Булгалап мурдун шилтеди,  
Жазгыра берип чаптырбай,  
Жандай түшүп эр Сыргак,  
Чокуга койуп өттү эми,  
Пил толгонуп болгунча,  
Оролто тумшук сунгуча,  
Онду койуп жиберди.  
Пилдин башы кызыл кан,  
Пил түңүлүп жанынан,  
Кайра тартып калыптыр,  
Качып жолго салыптыр,  
Аркасынан эр Сыргак.  
Өчөшүп кууп алыптыр,  
Көрүп турган оогандык,  
Келе жаткан жолуна,  
Жер торду көптөп жайыптыр.  
Сыйкыр менен жасаган,  
Пилин торго албаган,  
Тогуз кабат темирге,  
Оролуп Сыргак эр калган!  
Качкан пилди кармады,  
Тордун учун байлады,  
Сүйрөтүп алып кетсек, деп,  
Аты менен Сыргакты,  
Билектей камчы кезешип,  
Пилди булар айдады,  
Сүйрөтүп жөнөй бергиче,  
Алмамбет келип калганы.  
Жүйрүндө берген ак шамшар,  
Ага сыйкыр өтөбү,  
Сыйкырдын күчү жетеби? 
Пилди ичке мойундан,  
Таарый чаап өттү эми.  
Сыйкырдын баары төгүлдү,  
Тордон Сыргак бөлүндү,  
Байкап көрсөм Сыргакты,  
Бир ажыдаар көрүндү,  
Белсенип турган оогандык,  
Бекерге каны төгүлдү.  
Күүсү менен найзанын,  
Көмөлөтүп баратат,  
Бет алган жагы чуркурап,  
Туш- тушуна тарашат.  
Акбалта уулу Чубакты,  
Он миңче торчу топ болуп,  
Тегеректеп тап койуп,  
Эки балбан ороңдоп,  
Бир пили желип тороңдоп,  
Ортосуна алыптыр,  
Ыкыс берип калыптыр.  
Ойротто жок эр Чубак,  
Опол тоодой кайкалап,  
Жой болот кылыч -зулпукар,  
Сууруп кындан алыптыр,  
Суудай канын агызып,  
Шумдуктуу уруш салыптыр.  
Канча катар тор салды,  
Катары менен кыйратып,  
Калың жерге  жол салды,  
Эрегишкен эки эрдин,  
Ээ дээрге алын келтирбей, 
Элине тирүү кетирбей,  
Эбин таап жалмады.  
Сойлотуп Чубак эрлерин,  
Пил менен калды булкушуп,  
Тарткандай улак жулкушуп,  
Тумшуктан Чубак алыптыр,  
Тумшугун сууруп ала албай,  
Туруп пили калыптыр.  
Сууруп алып канжарды,  
Мууздап пилди салганы,  
Пил менен жүрүп кармашып,  
Билбей өзү калганбы?  
Атаны кайран эр Чубак,  
Беш кабат торго байланды!  
Байлаган менен Чубакты,  
Алып кете албады,  
Болгун, тарткын, болгун, деп,  
Бабырашып жатканда,  
Баатырыңдын ач албарс,  
Ага сыйкыр даарыбас,  
Тирүүлүктө пендеге,  
Мындай сонун табылбас,  
Кынынан тартып алыптыр,  
Кызыл кыргын салыптыр,  
Бошотуп тордон ошондо,  
Кутулуп Чубак калыптыр.  
 
Айкөл Манас, Алмамбет,  
Арстан Чубак, эр Сыргак,  
Баш кошуп төртөө кез болду,  
Чогулуша келгенде,  
Алмамбет айткан кеп болду:  
- Бир күнү кылбай туруштук,  
Оогандын колу жоголду,  
Дайынсыз өлүп эрлери,  
Талкаланды пилдери,  
Жүргүлө барып көрөлү,  
Абам Бакай не болду? - 
Анчалык көргөн азапты,  
Буларга ооган жолойбу?  
Тумандан чыкса бөлүнүп ,  
Баатырдын туусу көрүнүп,  
Кызыл кыргын бул жерде,  
Кымылдаган көп элде,  
Кыйын болгон сыйагы,  
Адамдын каны төгүлүп,  
Чыйпы, Мыйтык, Чөндөкө,  
Кылжыр менен Күрөөкө,  
Кыйын жумуш аткарып,  
Турган экен бул төртөө,  
Оогандыктан отуз миң,  
Азык -түлүк, ок -дары,  
Талаганы төөлөрүн,  
Барган эле көз көрүнөө.  
Алды келип оогандын,  
Кол салгандын Күрөөкө,  
Алдыртан утур шамалды,  
Койо берди ал жерде,  
Топурак учуп жер чаңдап,  
Топодон көздү ача албай,  
Малакайы делдектеп,  
Этектери телпектеп,  
Чыдай албай Апысы,  
Күн жаадырып жиберди,  
Топурак учпай арылды,  
Жана ооган жабылды.  
Кабыландын Чөндөкө,  
Өнөрү журттан бөлөкчө,  
Камылгасы тактады,  
Таш кылып баарын таштады.  
Залкарлуу сыйкыр Напысы,  
 
Аа кошулуп жалпысы,  
Кызыл жалын  от салды,  
Жердин  бетин от алды,  
Азык -түлүк, мал, чатыр,  
Күйүп кете таз калды,  
Кыргыздын Кылжыр сыйкыры,  
Кыйын шамал качырды,  
Шамал келип серпкени,  
От артына кеткени,  
Элебей туруп оогандык,  
Күйүп кетти нечени.  
Тайталаң деген сыйкыры,  
Корголдой мөндүр куйдурду, 
Тарсылдатып асманды,  
Кулак мээни  тундурду.  
Аркасынан таш түштү,  
Асмандан жерге чубуруп,  
Апсун окуп топону,  
Тайталаңга урганы,  
Өнгөн тал болуп талаада,  
Тайталаңдын турганы.  
- Кыйын талды сал, деди,  
Түбүнөн кесип ал! - деди,  
Эки бала келгени,  
Тайталаңды кесет, деп,  
Оогандардын өткүрү,  
Келаткан эки баланы,  
Өрдөк кыла салганы,  
Өзү өткүр камынып,  
Шумкар боло калганы,  
Бүркүт болуп калдаңдап,  
Чыйпы жетип барганы.  
Оогандын бары сыйкыры,  
Жерге салды сыйкырды,  
Жер титиреп калтылдап,  
Кээ бир жерден суу чыгып,  
Агып кетти шаркырап,  
Тоолорунан таш кулап,  
Башаламан дүңкүлдөп,  
Адамдын баары коркушту,  
Эстери чыгып бүлкүлдөп.  
Күрөөкө менен Чөндөкө,  
Мыйтык менен ал үчөө,  
Жерди оодара беришти,  
Кулаган таштын баарысы,  
Ооганды карай келишти.  
Жер токтоно калыптыр,  
Оогандыктын баарысы,  
Илбирс болуп алыптыр,  
Абаңды карай бет алып,  
Атырылып калыптыр,  
Кыргыздардан төрт жүздү,  
Кыйын сыйкыр Кылжыры,  
Жолборс кыла салыптыр.  
Илбирс болуп тура албай,  
Мойундан чайнап жара албай,  
Көк кептер болуп шыпылдап,  
Көккө чыкты зыпылдап.  
Кыргыздан келген сыйкырлар,  
Куу ылаачын болуптур,  
Мойундарын созуптур,  
Сыйкыры мунун озуптур,  
Амал кылып сыйкырлар,  
Аш-азыгын тосуптур,  
Антип -минтип жүргөнчө,  
Күн кечкирип болуптур,  
Кайра түшүп эки кол,  
Жатагына конуптур.  
Кайгулчу  менен ченчиден, 
Жазбай билчү изчиден,  
Тогузду катар урчудан,  
Торгоду көзгө атчудан,  
Жебени мыкты тартчудан,  
Кароолчуну койуптур,  
Мөөнөтү менен которуп,  
Кыргыл башчы болуптур.  
 
 
Күн менен түндүн өлчөмү,  
Караңгы, жарык өлчөдү,  
Тараза жылдыз батыптыр,  
Таң сүрүлүп атыптыр,  
Жеңилгенсип Чынаача,  
Уктабастан жатыптыр,  
Түпсүз ойго батыптыр.  
Күндүн мурду чачыла,  
Керней -сурнай тартыптыр,  
Азап айдап Чынаача,  
 
Алдырап өтө шашыптыр.  
Оогандын элин карасаң,  
Камынганы чай ичип,  
Камсыздары наштасыз,  
Козголуп чыкты аттанып,  
Курган эл жалпы баш кашып. 
Ошондо чочко Чынаача,  
Сүрдөнүп ал арстанча,  
Кызыл ээк, чолок чаар,  
Атын басты камчыга,  
Жүзүнөн чыгып кыш айаз,  
Жүрүп берди алдыда,  
Кабактары салынып,  
Ар кимдин ойу ар башка,  
Коркоктору ойлонсо,  
Жаткансыйт тарпы кабакта.  
Кыргыздын шайдоот эрлери,  
Жабыла атка минди эми,  
Айкөлүңдүн алтын туу,  
Айланасы чачылуу,  
Асмандата желпинтип,  
Азаматтары элирип,  
Күүлөнүп турган аттарын,  
Ого бетер теминип,  
Тогошо турган майданга,  
Топ болушту жардана,  
Тууну кармап турган кез,  
Абаң Бакай карыйа.  
Аккула менен айкөл шер,  
Күүгүм туман көздөнүп,  
Майлаган буудай жүздөнүп,  
Жылдыздата карасаң,  
Канча түрдүү сын келип,  
Толкуну көлдөй мелтилдеп, 
Салкыны ызгаар зырылдап,  
Залкары тоодой зымылдап,  
Ак мейкин түздөй мелтиреп,  
Колдоочусу кошо анын,  
Жоо бөрүсү баатырдын.  
Жоругу журттан артылып,  
Жүзүн көргөн жат душман,  
Жүрөгү түшүп калтаарып,  
Салкыны сырттын желиндей,  
Сыдырым шамал дегиндей,  
 
Ысыгы жайдын күнүндөй,  
Түрпөтү селдин  түрүндөй,  
Каарына алганда,  
Казабы кара күүгүмдөй,  
Аккүбө тонун кийинип,  
Айбалта, кылыч, найзасы,  
Жай -жайына илинип,  
Башында таажы баашалык,  
Жакуттан көз билинип,  
Арстан Манас барганы.  
Тээ маңдайда турган Чынаача,  
Көз жиберип байкаса,  
Бул өңдүү киши табылбас,  
Сарала атчан бирөө бар,  
Анын оң кол жагында,  
Алтын чырай нур беттүү,  
Ийриси жок түз кептүү,  
Пешенеси жапжайык,  
Пендеден ашкан келбеттүү,  
Каралжын ыраң тону бар,  
Калдагай келген топчулар,  
Сыныктын эбин тапчудай,  
Сыйкыры журтту басчудай,  
Өлгөндүн көзүн ашчудай,  
Өнөрдүн баарын казчыдай,  
Балбан экен баарыдан,  
Айлакер экен абыдан,  
Кызыталак Манаска,  
Бул жигит кайдан келип кабылган?  
Сол жагында бирөө бар,  
Ойрондоп турар түрү бар,  
Жутунуп карап туш -тушка,  
Жойлогон жолборс сүрү бар.  
Минген аты көкала,  
Өкүм күлүк көрүнөт,  
Атынан минип ал турса,  
Көргөндүн көөнү бөлүнөт,  
Узун бойлуу, кең далы,  
Жарашкан экен кабагы,  
Туруп душман беттебес,  
Бул замандын балбаны,  
Тик качырып бет келсе,  
Кара жер араң көтөрөт,  
Карап көрсө салмагы,  
Ала көөдөн жел өпкө,  
Ашыкма турат бир жагы.  
Мингени кызыл -темир көк,  
Алагар көздүү өкүм сөз,  
Он миңди сайып алгандай,  
Олуттуу жерде болсо кез, 
Сундуруп найза тартпастай,  
Сумсайып жоодон качпастай,  
Кара калпак, көк түпөк,  
Акылы терең кайрат тез,  
Жети күндүк сайышта,  
Чаалыгып калар пенде эмес.  
Туу түбүндө карысы,  
Кол куушурат баарысы,  
Акылы тунук, сөзү так,  
Кылым кыргыз болгон журт,  
Күтөт экен урматтап.  
Тетиги катар турган топ жигит,  
Кылымдан чыккан шок жигит,  
Кармашса колду күйдүргөн,  
Табы күчтүү чок жигит,  
Баарын Манас жыйнаптыр,  
Көп элде мындай жок жигит,  
Төлгөчү менен далычы,  
Из куугандын баарысы,  
Жортуулчу менен кайгуучу,  
Жол бойунда туруучу,  
Сыйкыр билген, жай билген,  
Сыймыктуу Манас турбайбы,  
Ушулар баары бир жүргөн.  
Сынап болуп Чынаача:  
“Капкалуу журт Каканга,  
Кара кытай, калмакка,  
Уй түгүндөй манжуга,  
Ошолордун баарысын,  
Төбөсүнөн бийлеген,  
Коңтөрө аттуу баатырга,  
Элчи жумшап сүйлөшүп,  
Сүз беришкен жерим бар,  
Айтылып койгон кебим бар,  
Жеңдирип койсом кокустан,  
Коңурбай алар кегим бар” - 
Коңурбайга ишенип,  
Чынаача турду күүлөнүп,  
Тизилип болду черүүсү,  
 
Топ-топ болуп дүрбөшүп.  
Жүз элүү миң киши эле,  
Кечээки болгон урушта,  
Он тогуз миң өлүптүр,  
Кыйрагыс орго чөгүптүр,  
Таз чачындай суйулуп,  
Калгандары мына ушул,  
Тирүүсү келди чогулуп,  
Шапырак деген бар эле,  
Шаңдуунун бири ал эле,  
Ары баатыр, ары хан,  
Өкүм эле баарыдан.  
Кечээ күнкү жеңилиш,  
Кегин алып келем, деп,  
Айдап ажал желденип,  
Каны кызып демденип,  
Качыр минди, ат минбей,  
Күрзү алып, найза илбей,  
Күркүрөп Шапыр жөнөдү,  
Көрсүн деп эми өнөрдү.  
Оозунан түтүн буркурап,  
Шамал чыгып дуулдап,  
Ач белестен  учуруп,  
Ургандан бороон шуулдап,  
Ортого келди шапырап,  
Атын билбейт айтаарга,  
Сапатына чакырат:  
- Атың менен Шапырак,  
Ажалга байлап керт башын,  
Мага беттеп ким чыгат?  
Кечээ көрдүм баарыңды,  
Ченегемин алыңды,  
Мени менен булкушуп,  
Келер киши дайындуу!  
Кара кыргак бөрк кийген,  
Темир кызыл ат минген,  
Тегеле кыйын телпейет,  
Тетектин бири кептенет,  
Теңдешер болсоң сен келгин!  
Көк тон кийип сыртынан,  
Көк ала атын булкунткан,  
Токтоно албайт ыргыштап,  
Жүрөгүнүн курчунан,  
Теңдешер болсоң сен келгин!  
 
Уй куймулчак Сарала,  
Макмал жүндүү мал экен,  
Үстүндөгү мингени,  
Падыша чени бар экен,  
Өңкөй мүчө келишкен,  
Эки далы кең экен,  
Өнөрдүн өз кени экен,  
Көрүнүп турат келбети,  
Көй кашканын бири экен,  
Баштан айак чыр экен,  
Башкача элден тың экен,  
Башташаар болсоң сен келгин!  
Келесиң, кайра кетпейсиң,  
Келген эри ким болсун,  
Денеде башы миң болсун,  
Абалтан шер атанып,  
Атагы элге дүң болсун,  
Өлгөндөргө өч алам,  
Боорун жарып өт алам,  
Башын кесип кан ичем,  
Ат жетелеп тон кийем! - 
Деп акырды Шапырак,  
Качырын сабап чапкылап,  
Көргөндө муну турган жок,  
Жагалданган эр Сыргак,  
Зор Бакайдан жол сурап,  
Телкызыл менен койгулап,  
Буркурап учуп топурак,  
Буудан Сыргак баратат,  
Качыры менен шөлпөңдөп,  
Шапырак ооган келатат,  
Шапырак ооган, эр Сыргак,  
Каршылашты ушул жак.  
Найзаларын кагышып.  
Кайта айланып барышып,  
Кезеги жок, кеңеш жок,  
Башаламан салышып,  
Көшөрүп булар көгөрүп,  
Күчөнүп найза өңөрүп,  
Бирин бири алган жок,  
Аңтара сайып көмөрүп.  
Баса кийип туулганы,  
Ого бетер чөмөрүп,  
Эрегишип кайышып.  
Чапканынан чыдабай,  
Балтанын сыртын жарышып,  
Көөдөнгө найза такылдап,  
Туулгага балта чакылдап,  
Толкундаган үн чыгып,  
Анда -санда бакырат.  
Тополоң учуп, тоз түштү,  
Аттан учкан топурак,  
Токтоно албай кара жер,  
Чаң киргенсийт солкулдап,  
Талыкпай бир күн салышты,  
Шапырак, Сыргак эр чыдап.  
Алыша албай ал экөө,  
Кечкирип элге кайтышты,  
Шапыракты билдирип,  
Кабылан Сыргак айтышы:  
- Бендеден белдүү эме экен,  
Берендиги чын экен,  
Беттешкен элем эченге,  
Баардыгынын тыңы экен.  
Чарчаганым билбестен,  
Чабышта шайдоот жүргөмүн,  
Калыптыр араң сүлдөрүм,  
Эртең келсе Шапырак,  
Мен кире албайт экенмин, - 
Түн кетип дагы таң келди,  
Түртүшө турган чак келди,  
Мурдагыдан Шапырак,  
Күн чыгарбай бат келди.  
Көктекесин кындыйтып,  
Көк найзасын шыңкыйтып,  
Зым -зым этип  зымырап,  
Көк мейкин зоодой зымылдап,  
Көзөл Чубак эр келди,  
Чубакты көрүп Шапырак,  
Күлүп анда жиберди:  
- Эрте келбей кеч келдиң,  
Эрдемсип мага не келдиң,  
Кекенич менен киргемин,  
Кечээки кишиң канаке?  
Кимиң келсең аның кел,  
Как бооруңан тилемин,  
Кечээки келбей калганга,  
Шылдың кылып күлөмүн! - 
 
Деп Шапырак тенейип,  
Ачуусу келген күн экен,  
Айабай чындап кекенип.  
Арстан Чубак тээ берен,  
Көп кийими темирден,  
Кабаттап олпок кийинген,  
Чарайнасын тартынып.  
Сом темирин артынып:  
- Шапырак сөзүн айтты, - деп,  
Жаныма жаман батты, - деп,  
Каны мунун тартты, - деп,  
Сабырым бойдон качты, - деп,  
Ачуусу келип калчылдап,  
Бүткөн бойу солкулдап,  
Каары жүзгө төгүлүп,  
Башбактап түктөр көрүнүп,  
Токтоно албай ашыгып,  
Топтон чыкты бастырып.  
Алдында минген Көктеке,  
Туйагы тийген жерлери,  
Жер очоктой каздырып.  
Артына чыккан тозоңун,  
Жөө тумандай жаздырып,  
Айал- үйөл кылбастан,  
Атынын башын бурбастан,  
Аты-жөнүн сурашып.  
Аңгеме куруп турбастан,  
Ач илбирстей атылып,  
Шапырак тийди качырып,  
Кеби өрттөп жүлүндү,  
Кырданган бүркүт сыйактуу,  
Манастап ураан чакырып,  
Күүлөп найза сундуруп,  
Күүсү кулак тундуруп,  
Шапырак, Чубак беттешип,  
Күч ортосу жектешип,  
Бирин бири тиктешип,  
Кезегимди бер дешип,  
Кезекке Чубак туруптур,  
Шапырак найза уруптур,  
Мекийип турган Чубакка,  
Жоболоңдуу чунакка,  
Шапырак урган куу найза,  
Сексен барча бөлүнүп,  
 
Быркырады бул найза.  
Таштан бүткөн дөбөдөй,  
Бир ордунан былк этпей,  
Ошончо урган найзаны,  
Жекенчелик элебей,  
Карап турду эр Чубак,  
Катырган мүрзө эмедей.  
Шапырак көрүп ушуну,  
Шалдырады мууну,  
Эт жүрөгү болк этип,  
Туйлап алды солк этип,  
Кантерин эми биле албай,  
Калдаңдап качып кете албай,  
Кезегиңди алгын, деп,  
Же убадага тура албай,  
Кылычын кындан сууруду,  
Шапырак чочко уйалбай,  
Кыргыздын ойон Чубагы,  
Анда мындай кеп айтты,  
Жик -жигине келтирип,  
Кеп айтканда эп айтты: 
- Шапырак болбой жерге кир,  
Үстү ачык көргө кир,  
Жоготтуңбу ушуну,  
Оогандын салты ушубу? 
Оолугуп кылыч суурасың,  
Кезекти кандай кыласың?  
Карпылдаган байагы,  
Кайда кетти уйатың?! - 
Чубактан угуп бул кепти,  
Оозун ачып эстенди,  
Кекейте тартып качырын,  
Кезекке туруп берди  эми.  
Келберсиген эр Чубак,  
Тарамышка күч жыйнап,  
Кезгерип найза сундурду,  
Кезенип туруп бир урду,  
Как белине найзасы,  
Ыңгыратып Шапырак,  
Көз тунарып шай кетип,  
Шалдырай түшүп оңолду,  
Ээрдин кезе тиштенип.  
Качырдын оозун бурганы,  
Балтасын алды колунан,  
Ал Чубакты урганы,  
Чубак карап турбады,  
Муздай аппак жалтырак,  
Балтасын бул да алганы,  
Башаламан урушту,  
Булар баштап калганы.  
Шапырак чапкан сом балта,  
Сырты менен балтанын,  
Баатыр Чубак какканда,  
Шапырактын балтасы,  
Чымчыктай учту асманга.  
Балтаны Чубак имерди,  
Тизеге тартып жиберди,  
Шыйрак жагы ажырап,  
Тарамыш менен салбактап,  
Сөөгү чыгып агарып,  
Диркиреп чийдей кан агып,  
Эси ооп эндиреп,  
Шапырак жатты булайып.  
 
 
Оогандыкта сыйкыр күч,  
Сыйкыр эмес көнгөн ит,  
Чынжырдан чечип иттерди , 
Миң дөбөттү жиберди.  
Иттин үнү ажылдап,  
Үрө чуркап бачымдап,  
Эр Чубакка жабылды,  
Көктекени такымдап,  
Булчуңдан бөлүп баратат,  
Туш келген жерден тарткылап.  
Кыргыздардын сыйкырчы,  
Көрбөгөн мындай шумдукту,  
Ар канча арга кылса да,  
Итке сыйкыр өтпөдү.  
Көктекенин такым эт,  
Талаа -талаа бөлүнттү,  
Жерге канын төгүлттү.  
Он бешче итти Көктеке,  
Шилиден тепсеп ныктады,  
Далайын тээп таштады,  
Көптүн иши көп экен,  
Каңшылап артка качпады,  
Үстү -үстүнө үйүлүп,  
Улам өөрчүп жатканы.  
 
Шапыракты жылдырып,  
Алып бара жатканын,  
Көрүп калып эр Чубак,  
Токтоо кылбай жан чыдап,  
Кууп кирди артынан,  
Көк бууданды камчылап,  
Бастырбай турат дөбөттөр,  
Алды -артынан борбуйлап.  
Алмамбет карап тура албай:  
- Кырк баатырдан онуң бар,  
Арстан Чубак баатырды,  
Ажыратып алыңар,  
Ажыратуу Чубакты,  
Эми калды саа, - деди,  
Качкан ооган Шапырак,  
Мен барамын аа –  деди.  
Он баатыр катар ат койду,  
Карышкырдай дап койду.  
Сарала менен бургутуп,  
Алакең салып жөнөдү,  
Ажылдаган көп иттер,  
Эчен топко бөлүндү,  
Тилин сала жарышып,  
Алакеге үйүлдү.  
Ачууланды Алмамбет,  
Андайлыгын ким билет?  
Колумсаны колго алды,  
Бир ок менен жыйырмадан,  
Келген итти жайлады.  
Ойон Чубак баатырың,  
Орунсуз качкан оогандын,  
Артынан жете барганы,  
Ажыдаар сүрдүү Чубакка,  
Кутулуп кете алабы?  
Кылчайып карап болгончо,  
Эшик эндүү айбалта,  
Койуп өттү чыкыйга.  
Балтага мээси жабылды,  
Этек -жеңи жайылды.  
Кабылан Чубак жайлады,  
Кара жерди жайлады,  
Кийин келген отуз эр,  
Кутулуп кете албады,  
Шууту баштап чоролор,  
 
Кетирбей баарын кармады, 
Көрүп туруп ошондо,  
Чынаача жаман арданды.  
Өлгүсү  келип Чынаача,  
Каны калбай ыраңда,  
Уу ичкендей кубарып,  
Жай булуттай сурданып,  
Ачууланып акырып,  
Шерлерин боктоп жапырып:  
Өзүң келгин, Манас! - деп, 
Атынан атап чакырып,  
Аттанып чыкты арстаның,  
Аккүбө тонун жамынып,  
Ак жолборстой чамынып.  
Мурда келди Чынаача,  
Жалындайт ичи бир барча,  
Чымырканып чыңданып,  
Бириндеп чачы сурданып,  
Өткүр болот кара курч,  
Кокуйтуп найза карманып,  
Кекерине чыдабай,  
Кемире ээрдин жаланып,  
Кара кулак шер сайак,  
Күркүрөгөн үн салып,  
Өтө жоон эме экен,  
Майданда турат дардайып,  
Арстан кетип баратат,  
Аккула менен шаңданып,  
Адамдын көзү кангыдай,  
Ала тоодой албайып,  
Бир караса колотто,  
Ак кулжадай дардайып.  
Айкөл эрди көргөндө,  
Айкырып чочко өзүнчө,  
Оозунун оту буркурап,  
Көзүнөн жалын чыркырап,  
Азуулары качырап,  
Оозул болгон эмедей,  
Оозунан шалы чачырап,  
Кызыл чокту салгандай,  
Жүрөгү күйүп жалындап,  
Жеткиче айкөл чыдабай,  
Желигип турат алдырап,  
Мээси  ачыган эмедей,  
Сүйлөп кетип балдырап,  
Табына келген күлүктөй,  
Өзүнөн өзү дууланып,  
Катуу кирди бууланып:  
- Келдиңби, Манас, сен? - деди,  
Чынаача деген мен, - деди,  
Көзөлдөнүп дардайган,  
Көп көргөмүн сендейди,  
Көп жерге дүмөк салыпсың,  
Көрдүң беле  мендейди?!  
Мен Чынаача болгону,  
Келген баатыр көп болгон,  
Кеткен киши жок болгон,  
Кетер жолу тордолгон.  
Эт бышымча турасың , 
Анан сени жоготуп,  
Тынч алдырып Коңурду,  
Көөнүн басып койбосом,  
Деп ушинтип сүйлөнүп,  
Одураңдап күүлөнүп,  
Оройу бузук Чынаача,  
Оңдоп найза карманып,  
Чакчайып тиктеп турганда,  
Арстан Манас кеп айтат,  
Кеп айтканда бек айтат:  
- Эсиңди жыйып көзүң ач,  
Эрдемсибе, Чынаача,  
Далайды алган Манасмын,  
Мен турганда сен канча?!  
Эркексип кепти салыпсың,  
Эми элде эстен танасың,  
Эбиң кетип бир демде,  
Арага элчи саласың! - 
Сабыры калбай чыдашка,  
Ачууланды Чынаача,  
Эрени болгон Алаштын,  
Кебин угуп  Манастын.  
Ороолонуп корчоңдоп,  
Оолугуп найза ыргады,  
Минген атын Чынаача,  
Кыл куйругун шарт түйүп,  
Найзасынын учунан,  
Жалындаган от күйүп,  
Чыдай албай намыска,  
 
Катуу тийди Манаска.  
Үнү күндөй күркүрөп,  
Жаңырды тоолор дүркүрөп,  
Жүрөгү жок коркоктор,  
Сийдиги агып бүркүрөп,  
Тик качырып айкөлдү,  
Аңтара сайам, деп келди,  
Найзасын арстан сайдырбай,  
Каңгыта кагып жиберди.  
Айкөл Манас акырып,  
Аккула арыш алыптыр.  
Арстаның найза сайыптыр,  
Машыгып кеткен Чынаача,  
Сайдырбастан кагыптыр.  
Качырышып сайышып,  
Сайдырбастан кагышып,  
Апыр -шапыр алышып,  
Айанбастан барышып,  
Каңкылдата калышып,  
Каршы -терши кайчылап,  
Канжарды тиреп майышып,  
Ээрдин бекем тиштенип,  
Өжөрлөнүп тайышып,  
Кезекке тура калышып,  
Кезгерип кайра  сайышып,  
Бирин бири жеңген жок,  
Күндү түнгө улады,  
Бир аскер түшпөй кошуна,  
Күтүп турду буларды,  
Бир мезгилдер болгондо,  
Чынаача минтип суранды:  
- Ай караңгы, жарык жок,  
Курсак ачты, дарман жок,  
Түндө урушту койолу,  
Эртең менен майданда,  
Ушул жерде бололу, - 
Айкөл макул көрүптүр,  
Чынаача айтса көнүптүр.  
 
 
Элине барып Чынаача,  
Сыйкырчысын жыйнады,  
Апы менен Напысын,  
Жанына жакын алганы:  
 
- Таң агарып атканда,  
Барбай койсом болобу?  
Эми жана кезиксем,  
Манас тирүү койобу?  
Багып келдим далай жыл,  
Кийериңе тон болдум,  
Ичериңе аш болдум,  
Канча иштетсең түгөнгүс,  
Сандыгыңа пул болдум,  
Алдында нечен киши бар,  
Чогулушуп баарыңар,  
Бүгүнкү түндөн калтырбай,  
Бир амалды табыңар.  
Бир окто отуз ит өлдү,  
Мындай жумуш ким көрдү? 
Кыргыздын эли шум экен,  
Бизден өткөн өнөрлүү,  
Баатырлары кыл экен,  
Ойлонбогон өлөөрдү,  
Кечээ келген Манастай,  
Майышпас эрди ким көрдү?  
Ташка тийген бычактай,  
Жапырылды миздерим,  
Кара көзүм кашайып,  
Карышкансыйт тиштерим,  
Кайда кеткен билбедим,  
Кадимки менин иштерим!  
Алтымышча эр сайдым,  
Качан бирөөн үч сайдым?  
Эртең бараар чамам жок,  
Чын кайраттан мен тайдым,  
Алдырып койор мезгилде,  
Айла таап сурандым.  
Кысталбай жооп бериши,  
Кыйындыктын белгиси! - 
Баш кишисин чогултуп,  
Жыйын куруп олтуруп,  
Сыйкырларын бекитип,  
Жетекчисин кекетип,  
Өкүм кылып элине,  
Кылар ишин болжолдоп,  
Чынаача турду коржоңдоп,  
Чынаачанын белдери,  
Иш бүтүрчү бийлери,  
Айтканын кылсак болот, деп,  
Айтканын кылбай койгондо,  
Кыргыздан мурда сойот, деп,  
Дүбүрөшүп уктабай,  
Көчүгүн жерге ныктабай,  
Акылдашып сыйкырчы,  
Кырмак болду кыргызды,  
Кыйан селди агызып,  
Казып жерди ор кылды,  
Чулп этсе кайра чыга алгыс,  
Челкилдеген суу кылды.  
Аны менен токтобой,  
Баштамак үчүн жорукту,  
Апы, Напы баш болуп,  
Он сыйкыр келип олтурду,  
Булут байлап күн жайлап,  
Кар учуруп бурганак,  
Таң агарып атканча,  
Кекиртектеп кар келди,  
Басып кете жаздады,  
Кылымдаган бар элди.  
Алмамбеттен башкасы,  
Жай экенин билбеди,  
Алмаң сүйлөп элине:  
- Айтканыма кир, - деди,  
Чыйпы, Мыйтык, Күрөөкө,  
Айтаарым бар үчөөңө,  
Канча болсо сыйкырчы,  
Калтырбай таап келгиле.  
(Баш -айагы жыйылып,  
Он бир киши келди эле) , 
- Он бир киши сыйкырчым,  
Иштеткиле сыйкырын,  
Ачып таштап койгула,  
Оогандыктын бүт сырын,  
Тегин жааган күн эмес,  
Оңой жумуш бул эмес,  
Эртең менен күн тийип,  
Өзөн ылдый суу келет,  
Каптаган үйдү түтүндөй,  
Асман тиреп буу келет,  
Агып кетип жүрбөйлү,  
Аралашып телпектеп.  
Айаз жүргөн кыш жаса,  
 
Оогандык колдун ойунан,  
Унутулгус иш жаса!  
Төшөгүнөн кобо албай,  
Төрөлөрү кыш болсун,  
Агып суу катып жаактап,  
Кыңшылаган кыш болсун!  
Койнунан колун чыгарбай,  
Кооп барып сийе албай,  
Көңүлдөрү кир болсу н, 
Түрөгөй чалыш жүнсүз мал,  
Оогандыктын аттары,  
Тоңуп өлүп жоголсун,  
Кар жамынган корумдай,  
Ар кай жерде торойсун!  
Мыкты болсоң сыйкырчым,  
Жиксиз ишиң эп болсун,  
Оогандыктын жайчысы,  
Ишиңди билбес кеп болсун! - 
Алмамбеттен кеп угуп,  
Баары калды удургуп:  
- Карлуу төрө Алмамбет,  
Бул айтканың кыйын кеп,  
Жайлап жаткан жайчыга,  
Туйдурбастан кылгын деп,  
Кышты салсак саларбыз,  
Койдурбай кантип каларбыз?  
Ошондой суук күн болсо,  
Өзүбүз кандай кылабыз? 
Ооганга келбейт, тең келет,  
Окшош кыргыз сенделет, - 
Сыйкырлардан кеп угуп,  
Оор жумуш, деп угуп,  
Ачуусу келип Алмаңдын,  
Бекем түйүп кабагын:  
- Киндик кесип кир жуусаң,  
Киндик муз да кесесиң,  
Киндикти карда жубасың,  
Суук болуп кетет деп,  
Божурап келип турасың!  
Алдыңда минген атыңдын,  
Бир кулагы муз болсун,  
Бир кулакка күн тийип,  
Мемиреп турган жай болсун,  
Анан ошондо сыйкыр болмоксуң,  
Божураган, Бачагар,  
Мунтип жүрсөң оңбойсуң! - 
Айтып муну Алмамбет,  
Аткарды жумуш бат эле,  
Эки колдун арасы,  
Жарым күндүк бар эле,  
Селебелүү Алмамабет,  
Жетимиш эки жадыкөй,  
Жайын билет Алмамбет,  
Жер жүзүндө сыйкырдын,  
Барын билет Алмамбет,  
Бүдөмүктөп калбастан,  
Анык билет Алмамбет,  
Ачып көздү жумганча,  
Ана-мына кылганча,  
Асманды алты өзгөртүп,  
Борошо суук шамалды,  
Ооган жакка өткөрүп,  
Ортого туман уйутуп,  
Шамал салып  кыргызга,  
Чай кайнамча улутуп,  
Бир заматта жел тынып,  
Жылдыз чыкты жымыңдап,  
Кыргыздан Ооган жак көздөй,  
Айаз сокту зырылдап,  
Кар катып аппак муз болуп,  
Ойдуң жерге кар толуп,  
Анча -мынча аң- чөнөк,  
Түптүз болуп жоголуп,  
Жыгачтын бары сапайып,  
Ак чачбактуу болуптур,  
Ойрон Алмаң маминтип,  
Укмуш кылып койуптур.  
Ат менен басса карс этип,  
Колоңсодон такалып,  
Жөөлөп басса көтөрүп,  
Күн чыкканча агарып,  
Күн тийгенде көгөрүп,  
Күндүн болжоп чыгарын,  
Түйүнүн чечип дубанын,  
Тура калды Алмамбет.  
Күчтүү жел чыгып шарк этип,  
Күн көрүндү жарк этип.  
Жаткан эле Оогандык,  
Окшотуп салдык биз дешип,  
Өздөрүнчө эрдемсип.  
Алдырабай, ашыкпай,  
Жайчылар туруп теңселип,  
Ачып көзүн караса,  
Кыргыздын эли карада,  
Кар жаабаган аларга,  
Түн бойу кылган сыйкырдык,  
Билбеди кеткен кайакка?  
Акылы айраң таң болуп,  
Бул шумдукка ар болуп,  
Черүүнүн бары чатырдан,  
Ажырады акылдан,  
Кабар алар айла жок,  
Урушка минер атынан.  
Адамзатта арып көп,  
Чыначаа минген ат калган,  
Андан башка калбаптыр,  
Жерге жакын жөө кылып.  
Аттарын түгөл жайлаптыр,  
Отко жакын жылаңач,  
Маминтип шору кайнаптыр!  
Асман эле тунарык,  
Акырын кетип таралып,  
Жаркырап тийип күн нуру,  
Зыркырап сокпой жел турду,  
Кардын алды көлкүлдөп,  
Ала  шалбырт суу толду,  
Сел алмак эми болду, деп,  
Оогандык ичи чуу болду,  
Же агып кетпей бир жакка, 
Колтуктан келген суу болду.  
Толкунга толгон айкалып,  
Мелтиреп турат чайкалып,  
Чыгып кетер айла жок,  
Ооган турат чайкалып,  
Атын минип Чынаача,  
Бастырып чыкты чалкайып.  
Бастырган менен көк көлгө,  
Чөгүүчүдөй түбүнө,  
Кирген жерде чулп этип,  
Атынын мурду быр этип,  
Баралган жок эч жерге,  
Аш бышымча суу кечип,  
Этеги сууда жайылып,  
 
Аты эчен тайылып,  
Ойдуңга калса тушугуп, 
Жыгылчудай сайылып,  
Тоголотуп кетчүдөй,  
Толкун уруп жабылып,  
Арык уйдай солкулдап,  
Үшүп барат кайыгып,  
Ак жалданган көл болду,  
Адам тепсеп турган жер,  
Жалтыраган муз болду,  
Үч кубулуп жер бети,  
Мына мындай иш болду,  
Найзасын уруп кагышпай,  
Кылычын күүлөп салышпай,  
Чымырканып тиштенип,  
Же чыкыйга балта чабышпай,  
Жеңишсе да, жеңсе да,  
Майданга чыгып канышпай,  
Мүнкүр болуп Чынаача,  
Аркы өйүзгө өтө албай,  
Эңсеген ойго жете албай,  
Ызаалык кеги, кыжыры,  
Ичинде турат бир далай,  
Бир күн өтүп баратат,  
Так бир айча кептенип.  
Элебеген эр Манас,  
Эчтеке менен иши жок,  
Ченебеген шер Манас,  
Ичи анын кең Талас,  
Канкоруң анда кеп айтат:  
- Аттандыбы оогандык,  
Карагыла, - деп айтат,  
Кечээ кеткен Чынаача,  
Келмек эле ал мага,  
Мурда жетип келбесин,  
Менден коркту дебесин, - 
Анда Кыргыл  кеп айтат:  
- Арбагы бийик арстаным,  
Айбаты журтту басканым,  
Кечээки келген бойунча,  
Кебелип үйдөн чыкпадың,  
Көп иштер өттү шумдуктуу,  
Көрбөппүз түрүн асмандын,  
Элебей калган экенсиз,  
 
Эмне болуп жатканын,  
Эшикке чыгып айкөлүм,  
Айлананы карагын, - 
Сен элечи Кыргылым,  
Мен элебес экемин,  
Канаке, чыгып карайын,  
Айланаң эмне экенин,  
- Эшикке чыгып эр Манас,  
Төрт тарапты карасы,  
Карада кыргыз эл турат,  
- Кубулуш кандай болгон? - деп,  
Көл жал турат кеп сурап.  
- Башы сыйкыр жумуш, - деп,  
Кыргыл айтты божурап,  
Так ошондо эр Манас,  
Муну айтып сүрдөнөт: 
- Сыйкырчылар ал кайда?  
Чакырып келгин маңдайга! - 
Алдырып келди Кыргыл чал,  
Ачып көздү жумганча.  
Ошондо Манас түрдөнүп,  
Кабак чытып сүрдөнүп,  
Сыйкырчыга акыйып,  
Ирмебей тиктеп чакыйып,  
Кеп баштады жапырып:  
- Оңолбогон шойкондор,  
Теңдиги жок иш кылып,  
Өткөндөгү сыйкырды,  
Ал да кылды сен кылдың,  
Эки тарап тең кылдың,  
Теңдиги жок ушундай,  
Ушулардын ичинде,  
Айыпкерсиң баарыңар,  
Айтчы теги ким кылдың?  
Дүйнө эли мунун укса,  
Маа кылбайбы чоң шылдың,  
Өчүң бар деп ханында,  
Өңгөнү өрткө таштаба,  
Кары -жашы, ажыз бар,  
Карегиңдей асыра!  
Адамга келген чыр болсо,  
Азаматы тың болсо,  
Капталдан кызыл кан кечип,  
Андан кырбайбы! - 
Толкундап Манас кеп айтты,  
Кеп айтканда бек айтты,  
Абаң Бакай кеменгер,  
Жагалмайдай айланып,  
Аксакалын жайкалтып,  
Айтып турган убагы:  
- Айланайын жан досум,  
Айтканга кулак сал досум,  
Теңин кылган иш эмес,  
Тетиктүү жери бар, досум,  
Сен кечинде келгенде,  
Беймаал жерден күн жаады,  
Кара нөшөр кар жаады,  
Кыйан алып кеткели,  
Кылкылтап барып тас калды.  
Сыйкырдын баарын чогултуп,  
Алакеңдин айтканы:  
“Сен да сыйкыр экенсиң,  
Көз менен көрүп мен билди м, 
Оогандын сыйкыр экенин.  
Кыргызды калып кар басып,  
Же болбосо сел алып,  
Айрылбайлы баарыдан,  
Айла менен кек алып.  
Кар жаадырдың аларга,  
Кыргыз калсын карада”  
Айтты эле Алмамбет,  
Он бир сыйкыр балага.  
Сыйкырдын баары ыкыйып,  
Билгенибиз ушу, деп,  
Турду баары шылкыйып,  
Билбей калдым канткенин,  
Эр Алмамбет сактады,  
Бул кыргызды иш кылып,  
Жолборстон чыкпайт жан жебес,  
Бөрүдөн чыкпайт мал жебес,  
Душман деген душман да,  
Чынаача сыйкыр кылаарда,  
Качан салган саа кеңеш? - 
Манас ачпай кабагын,  
Алмамбетти ошондо,  
Эшиктен туруп чакырды,  
Ачуу чыккан үнүнөн,  
Алмамбет билди баардыкты,  
 
Жай басып барды жанына,  
Угайын деп жардыкты.  
Айкөл көрүп Алмаңды:  
- Арстандын бири сен дагы,  
Чара издеп дикилдеп,  
Чабалдар табат айланы,  
Оогандын элин куткаргың,  
Өлбөсүн бекер кырылып,  
Майданга беттеп баралы,  
Теке маңдай турушуп,  
Уруш менен алалы, - 
Сөздү угуп Алмамбет,  
Анык арстан экен, деп,  
Айтып турду мындай кеп:  
- Зыйансыз болбойт ар жумуш,  
Зыйаны болот угуңуз,  
Кыргызга салып кыйынды,  
Баштады ооган сыйкырды,  
Эркине  койсо ооганды,  
Кар менен чүмкөп талааны,  
Салбайбы бизге балааны?  
Сыйкырларды чакырттым,  
Жогун издеп таптырдым,  
Оогандыкка өнөрүң,  
Туйдурба деп тапшырдым.  
“Алың келсе душманга,  
Амал кылгын” деген бар,  
Айланы жумшап ар түрдүү,  
Токтотуп койдум ар кандай,  
Адамы сак оогандын,  
Ат жагында зыйан бар.  
Айтаарыңды билгемин,  
Ошондуктан ооганды, 
 Түймөлөп жолун түйгөмүн,  
Топчудагы бүчүдөй,  
Түйүнүн чечип  ийеин, - 
Деп ошентип эр Алмаң,  
Жайын айта койуптур,  
- Болуптур, досум болуптур.  
Мындан кийин түбөлүк,  
Мындай кылыш болбостур, - 
Алмамбет айтат: - айкөлүм, 
Айал кылып угуп тур,  
Күн чыгыштын баары шум,  
Эр белгиси бул эмес,  
 
Керексиз элге ушунун,  
Кесирген кек болбосо,  
Айтып болуп Алмамбет,  
Этегин желпип жиберет,  
Жердин бети карарып,  
Сел кеткен жок шар агып,  
Көөнү тынып оогандын,  
Күлүп калды жай алып,  
Чынаача калды чыдабай,  
Ат өлгөнгө арданып,  
Алайа күндү карады,  
Козу түш болуп калганы,  
Айтылуу сөзү эсинде,  
Анда кайдан жай алды?  
Кеңеш билчү бийлерин,  
Кептин жайын билгенин,  
Келтирип баарын Чынаача:  
- Кекейтип күлүк минейин,  
Кечикпей эми кирейин,  
Кабылан жерде кыргыздын,  
Кара боорун тилейин,  
Тизмегин бузбай келгенин,  
Тирсегинен илейин! - 
Деп ошентип баркылдап,  
Чынаача өкүм сөз айтат.  
Ишенбейм дегенсип,  
Мөтө чечен баш чайкап:  
- Атыраңдайт ар адам,  
Аттардан  аттар басаган,  
Азаматты тим кордоп,  
Апыртма сөзгө уйалам.  
Күүлөнө берет ар адам,  
Күлүктөн күлүк басагаан,  
Кохардын барбай баркына,  
Күрпүлдөөгө уйалам.  
Чыңыртып дарга ассаң да,  
Чындыкты кантип жашырам?  
Сен турасың, Чынаача,  
Кыйратам деп алактап,  
Араң келдиң кечинде,  
Колу -бутуң шалактап,  
Көзүң кайнап тереңде,  
Кирпигиң топо, чылпактап,  
Сыйкырчыңа бакырдың,  
Атын атап чакырдың,  
Казаттын бузуп каадасын,  
Өзүң мурда чакырдың,  
Кымбаты болбой кыргызга,  
Калың журттун улуусун,  
Карга көөмп батырдың.  
Минерине бир жылкы,  
Калганы жок угуп кал,  
Кара аскердин баарысы,  
Жөө калышты салпаңдап,  
Жөө басып барсак калың кол,  
Аттуу алар турбайбы,  
Арстандай бир жалмап!  
Бекеринен темтеңдеп,  
Келгени жок сени издеп,  
Жедигер менен Кыйбаны ,  
Талап алдың эки жыл,  
Анан келди намыс деп,  
Жөө болсоң да уруш деп,  
Бу айтканың кандай кеп?  
Оолугуп калсаң барарсың,  
Күчүң жетсе аларсың,  
Кабарын угуп жүрөбүз,  
Маңдайдагы Манастын.  
Азуулуу тиши батпаган,  
Айтылуу шери адамдын,  
Андан кокус жеңилсең,  
Анда кандай кылаарсың?  
Өзүң жатып ооганда,  
Коңурбай менен таанышып,  
Убада сөзүң байлаштың,  
Тынч жаткан кыргыз элине,  
Тийишип барып кол салып,  
Баатырдын көбүн жайлаттың.  
Өлүмдөн жокпу күмөнүң,  
Оолугуп барып катышып,  
Өлүп берип жүрбөгүн!  
Карчашып көрдүң кармашта,  
Жетпеди алың Манаска,  
Кандай айла табабыз,  
Алмамбет, Чубак, Сыргакка?  
Күрпүлдөйсүң алактап,  
Көңүл бурбай бул жакка,  
Эркиңе койбой эңкейтет,  
 
Эрдиктин жолу ал башка, - 
Мөтө мындай айтканда,  
Шыбырак түшүп жалпыга:  
“Мөтөнүн сөзү чын - дешти,  
Улугубуз Чынаача,  
Ойлонбоңуз сиз, - дешти,  
Намыс кылбай кыргызга,  
Тартуу тармак беришип,  
Таарынышпай дос болуп,  
Жарашып калсак биз” - дешти.  
Угуп туруп Чынаача,  
Ачууланып аларга:  
- Барбагын мени дегендин,  
Байанын ойлоп мен билдим,  
Айаган кеп ал эмес,  
Ап-айкын чыкты бир элес,  
Пейлиңди билдим силерди н, 
Кем чактапсың эрдигим,  
Кара тоодой карааным,  
Тирүү туруп мал берип,  
Чынаача коркту дедирип,  
Кантип басып жүрөмүн?  
Ажалым жетсе өлөмүн,  
Арстан Манас дегенге,  
Көрсөтөмүн өнөрүм!  
Токугула атымды,  
Токтобостон жөнөймүн,  
Бар турса жаным көөдөндө,  
Багынууга өгөймүн,  
Башын кесип алмадай,  
Канын суудай төгөйүн! - 
Ачууланып Чынаача,  
Черүүсүнө акырды,  
Топ-топ болуп чубуруп,  
Майданга барды акыры,  
Аты жок черүү жөө чубай,  
Жүрөгү чыгып сандалап,  
Жаман түндүн битиндей,  
Келе жатат  самсаалап.  
 
 
Барча тоодой далыйып,  
Жоо жарагын салынып,  
Башына туулга көмөрүп,  
 
Алдына чокмор өңөрүп,  
Өлүмдү койуп унутуп,  
Чынаача чыкты көгөрүп,  
Калканын тартып далыга,  
Чарайна чатып алдына,  
Аттанып чыкты камына,  
Аккула менен болкойуп,  
Арстан Манас зоңкойуп,  
Сырнайза колдо койкойуп,  
Көкжеке бутта чойкойуп,  
Эркештенип шаңданып,  
Туурага кылыч байланып,  
Эрениң найза карманып,  
Кырк баактыр турат жарданып,  
Чынаача менен бет келди,  
Салгылашаар кез келди,  
Чынаачанын кыйалы,  
Бүгүн алам деп келди.  
Апкаарытып шаштырып,  
Арбагын баштан качырып,  
Ала койсом экен деп,  
Чынаача тийди жапырып.  
Ийинде мылтык, колдо жаа,  
Ойрон болгон Чынаача,  
Чымырканып баатырга,  
Чындап найза урду анда. 
Элебей да, кенебей,  
Бучкагына теңебей,  
Зым -зым этип зымырап,  
Ай мейкин зоодой зымылдап , 
Какпай дагы жөн койуп,  
Карап турду зыңгырап.  
Отуз кулач чоң найза,  
Күч жыйнап урду Чынаача,  
Тараша кетип талаалап,  
Сынып кетти кырк барча.  
Кебелбей да, телтейбей,  
Чочугансып чекчейбей,  
Мелтиреп карап турганга,  
Чынаача батып убайга,  
Кыйын жумуш, мүшкүл кү н, 
Болуп калды ооганга,  
Ачуусуна жеңдирип,  
Кылычын алды Чынаача.  
Айкөл Манас ошондо,  
Куланын башын урганы,  
Сырнайзасын ыргады,  
Ыдыгына Чынаача,  
Чыдап тура албады.  
Калкын карай калдаңдап,  
Качып берди далбаңдап,  
Аккула менен аргытып,  
Артынан чаңын баргытып,  
Элине кире бергенде,  
Как далыга бир койду,  
Минген аттын үстүнөн,  
Учуп кетти далп этип,  
Кайдасындай кара баш ,  
Жерге тийди шалк этип,  
Тегеректеп каптады,  
Оогандын элин чур этип.  
Томолонгон Чынаача,  
Ыргып туруп ордунан,  
Өзүнүн кылып каадасын,  
Курун салып мойнуна,  
Олтура калды чөк түшүп,  
Эр Манастын жолуна.  
Көп өткөн мурда баатырлар,  
Алардын өзгө салты бар,  
“Суурулган кылыч кабынан,  
Сунган мойун кеспейт” деп,  
Ушундай жерде айтылган.  
Колунда найза арстаның,  
Бура тарта бергенде,  
Тоңкочуктап Чынаача,  
Таазим кыла кетти эле,  
Бастырып кетти айкөл шер:  
- Болду, баатыр, болду, - деп,  
Акылга дыйкан кеменгер.  
Ал аңгыча Чынаача:  
Кечикпестен жолго сал,  
Кабылан Манас төрөнү,  
Хан ордого баштап бар, - 
Киши койуп Чынаача,  
Мөтөнү элчи салганы,  
Чынаача кебин бүт айтып,  
Мөтө чечен барганы,  
Киши койуп Акун хан,  
Карап жүргөн жакынтан,  
Чынаачаны маа бер деп,  
Сурамак болуп Манастан.  
Акун хан менен Мөтөнү,  
Чынаачаны чакыртып,  
Акун ханга өткөрдү,  
Ал жерден алчу мүчөнү.  
Чынаачадан кеп угуп,  
Коңурбай менен Жолойдун,  
Жибек жүктөп, чай жүктөп,  
Миң төөсү келет, деп угуп,  
“Кербендин башы Көкчөкөз,  
Эки сапар ал мага,  
Келип кеткен көзмө -көз”,  
Бул кепти Манас дагы угуп,  
Көкчөкөздүн кабарын,  
Анык угуп бар жайын,  
Кубулжуп жүзү Манастын:  
- Курбалдашым, Акун хан,  
Алдынан тосо барайын,  
Көкчөкөздөн кек алып,  
Коңурбай менен Жолойдун,  
Чай, жибегин бүт алып,  
Анан келип Акун хан,  
Айлыңа барып жанайын,  
Чынаачаны, - эр Манас, - 
Акун ханга бердим, - деп,  
Мыкты болсоң, Чынаача,  
Дагы бир күн келгин, - деп,  
Ошол күнү дагы бар,  
Ошол Манас менмин, - деп,  
Көкчөкөздү көрсөм, - деп,  
Көксөп Көкжал желпинет.  
Муну мындай таштайлы,  
Көгөрүп калган Манастын,  
Көкчөкөздү  өкүртүп,  
Жарганынан баштайлы.  
 
