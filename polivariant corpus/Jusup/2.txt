Манастын төрөлүшү
 
Ороздунун тушунда,  
Опсуз жумуш болуптур,  
Кезик оору - дарт болуп,  
Ороздуну ач ажал,  
Ажыдаардай соруптур.  
Анда Алооке деген бар экен,  
Кара кытай, калмакты,  
Бийлеп турган хан экен.  
Алооке ээлеп турган жер,  
Нарын деген шаар экен.  
Алооке калдай түгөнгүр,  
Кара сууга кан куйган,  
Каары катуу жан экен.  
Орозду баатыр өлгөндө,  
О дүйнө жүзүн көргөндө,  
“Каш кайтарар жан жок, –  деп,  
Ааламда мендей хан жок”, - деп,  
Акимсинген Алооке,  
Ороздунун он уулун,  
Өз мейлинче талады.  
Ойноп жаткан кыргыздын,  
Башына салды балааны. 
Он үйгө берип бир казан,  
Ойрон кылып кыргызды,  
Калмактын көзүн каратты.  
“Кызыталак, буруттар,  
 
Чогуу турса болбойт, - деп,  
Акыры бир күн чаң салып,  
Билгисин кылбай койбойт” –  деп,  
Ар кайсы жерге таратты.  
Ороздунун он уулу,  
Атасынча боло албай,  
Жон туташып  бир туруп,  
Кайрат -каруу кыла албай,  
Кыдырып көчүп тарашты.  
Адыбай, Көлбай, Ташбайлар,  
Көчүп кетти Букарга,  
Энесайда туралбай.  
Калганын калмак талады,  
Өзүнө кылып каранды,  
Ороздунун он уулун,  
Он бөлүм кылып санады,  
Касиет, Калка ал экөө:  
“Камыналы эми, - деп,  
Капташпайлы желге, - деп,  
Агып кетип калбайлы,  
Агып келген селге” –  деп,  
Отуз миң үйлүү эл менен,  
Калмакка барып эл болду.  
Эки калмак аларды,  
Энчиленип ээ болду,  
Ээ болгон калмак аттары,  
 
Албан, Кызай бай экен,  
Касиет менен Калкабай,  
Катындары тууганда, 
Балдарына калмактын,  
Атын койгон чагы экен.  
Балдарына ошентип,  
Калмак аты конуптур,  
Албан, Кызай атында,  
Эки уруу эл болуптур.  
Калганын айдап калмактар,  
Конушуна ээ кылбай,  
Ороздунун он уулун,  
Тентитип айдап жиберди,  
Бучкагына тең кылбай.  
Калмактардын элинде,  
Ногой деген бар экен,  
Бүтүн калмак элинде,  
Атактуу бай ал экен,  
Жердеген жери Ногойдун,  
Балыкарт деген жай экен.  
Алооке калдай Жакыпты,  
Ногой байга бериптир.  
“Ногойдун эли” деп жүрүп,  
Аталып “ногой” кетиптир.  
Жамгырчы, Балта дөө экен,  
“Бөлбөсөк эки болбойт” –  деп,  
Эки жакка бөлүптүр,  
Айрылышып амал жок,  
Дегенине көнүптүр.  
Балта дөөнүн бар элин,  
Алтайдын Чамбыл -белине,  
Ак-Чамбылдын төрүнө,  
Айдап калмак көчүрдү.  
“Нойгут” деген калмакка,  
Короолош кылып көндүрүп.  
Балтанын аты өчкөнү,  
“Нойгут” атка көчкөнү . 
Какшап кыргыз кан жутуп,  
Ар жорукка көнгөнү,  
Катаган менен Каткалаң,  
Хан Кошой болуп абалтан,  
Атбашыны жердеди,  
Катылган менен сокку жеп,  
Калмактын алы келбеди.  
Калмакка баш ийбестен,  
Калган ошол кыргызга,  
“Калды кыргыз” ат калды,  
“Калды” калып кийинче,  
Кара кыргыз атанды,  
Каткалаңдан Карача,  
Хан болуптур кыргызга,  
Ат койуптур Сайкал деп,  
Андан туулган нур кызга.  
Тымтыракай түшүрүп,  
Жамгырчы элин бөлгөнү,  
Чачылган кыргыз таруудай,  
Чаржайыт таркап калмактын,  
Кордугуна көнгөнү.  
Тирүү жүргөн адамга,  
Мындай кордук салбасын,  
Ата-журттан айрылып,  
Адам эмес, айбан да,  
Ар кайда тентип калбасын.  
Жамгырчы менен Шыгайды,  
Самарканга айдады.  
Эштек деген калмактын,  
Арканына байлады.  
“Эштектердин Жамгырчы” - деп,  
Айтылып атак калганы.  
Кызылтайды кыргыздан,  
Кыйнап айдап көчүрдү,  
Караштуу элин калтырбай,  
Жыйнап айдап көчүрдү,  
Алып барып Музтоого,  
Тажикке кошуп жиберди,  
Кыргыз менен тажикти,  
Кыпчак калмак ээледи.  
Кызылтайдын элине,  
“Кыпчак” аты конгону,  
“Кыргыз кыпчак, сарт кыпчак”,  
Аларга атак болгону.  
Текечиден тукум жок,  
Андан урук калбады.  
Кыргын кылып кыргызды,  
Кызыталак калмактар,  
Ойунча кордук салганы.  
Сапырып кумдай кыргызды, 
Санаасын санга бөлүптүр,  
Көнөктөп жааган жамгырдай,  
Көзүнөн жашын төгүптүр.  
Ошентсе да Жакып бай,  
Опурулуп калбады,  
Жагалданып малы арбып,  
Жакуттан кемер байлады,  
Калмактарга кагышпай,  
Ат-тон берип алдады.  
Дүнүйө- шекер, эритет,  
Жок болсо эрди кемитет,  
Колуңда жетик болгондо,  
Кош кылып көөндү сергитет.  
Хан Ногой калмак Жакыпты,  
Жактырып өтө калыптыр.  
Эригенде мал -пулга,  
Калмак менен кыргызга,  
Хан көтөрүп салыптыр.  
 
Жамгырчы менен Балта дөө,  
“Ыстырлаптын” китебин,  
Жакшы билет ал экөө.  
Кыйналганын эске алып,  
Кызыл китеп колго алып,  
Кыйла окуп алыптыр.  
“Кыргыздан Манас чыгат –  деп,  
Жазылып катка калыптыр, - 
Калмак эмес, каңгайды,  
 
Карасы эмес, калдайды, 
Нар жактагы кытайды,  
Айланада чанданды,  
Алат, - деп, - Манас бар жайды”  
Айтылыптыр таң калды.  
Буларды койуп туралы,  
Боло элек туулар убагы,  
Калмактын каны -элинен  
Кабар таап угалы.  
 
Калмактардын элинде,  
Күн батыш жаккы жеринде,  
Сары Аркада Шоорук хан,  
Көтөлөктө Дөөлөс хан,  
Короолош бирге турушкан,  
Көк-Ойдуңда Көңтөй бар,  
Көп эле моңгул дөөлөр бар.  
Араникте Дөөкан бар,  
Соксо, Сотой балбан бар,  
Кийин кыргыз алганда,  
Араниктин жерине,  
Анжидан аты калган бар,  
“Алты шаар” атанып,  
Кокон шаарын салган бар.  
Ошол Кокон оорагы,  
Эмгичекти жана бар.  
Калмактардын калкы бар,  
Канча түрдүү наркы бар,  
Келер күндү билүүчү,  
Кереметтүү салты бар.  
Өңкөй моңгул молдосу,  
Ыраңкүдүк дагы бар,  
Ал каапырдын колунда,  
Ачып билчү балы бар,  
Китебине койулган,  
“Ыстырлап” деген наамы бар.  
Төлгөсү бар, далы бар,  
Түгөнгүс эчен иши бар,  
Далысын жакшы билүүчү,  
Жаңгыр деген киши бар.  
Таш жайып сүйлөп берүүчү.  
Тапканы таамай келүүчү,  
Эленкир деген сыйкыр бар.  
Бир жыл менен үч жылдан,  
Чогулушуп ал экөө,  
Чыңгыш ханга келүүчү,  
Үч жылдык алдын болорд у, 
Ханына айтып берүүчү.  
Чыңгыштан сыйга тон кийип,  
Тартуулаган ат минип,  
Ал экөө кайтып кетүүчү.  
Алардын айткан кебине,  
Калың калмак кирүүчү.  
Ыраңкүдүк, Алооке,  
Нарында бирге туруучу,  
Акылдашып, сырдашып,  
Кеп-кеңешин угуучу.  
Ыраңкүдүк кеп айтат: 
- Алооке ханым, - деп айтат,  
Азыраак калды сиздерден,  
Анан калса биздерден,  
Касиет качат –  деп айтат,  
Жериңди таштап көчөсүң,  
Каңгайды карай өтөсүң,  
Коңурбай уулуң башкарат,  
Айтылуу Бейжин көчөсүң.  
Кыргыздан чыгат бир баатыр,  
Ааламга туздай бүт татыр,  
Калмак эмес, кытайды,  
Каратат чаап ал каапыр.  
Алооке угуп ал кепти,  
Чыңгышка кабар айттырды.  
Чакыртып Ыраңкүдүктү,  
Алдырып келип Жаңгырды,  
Далысына каратып,  
Төлгөсүн мыктап салдырды.  
- Бекер бизди бул жерге,  
Кычыртпайсың, Чыңгыш хан,  
Батыш, түштүк кыргыздан,  
Душман туулат турбайбы,  
Өчөшүп бизге кырсыккан.  
Кандай катын туур экен?  
Канда бизди жуур экен!  
Чыңгыш угуп бул кепти,  
Кулакка жакпас шум кепти,  
Бүгүшүнү көөнүнүн,  
Бекем түйдү кун кепти.  
Алоокени ашыкма,  
Аттандырды табууга,  
 
Бооз катынын кыргыздын,  
Бирин койбой жарууга.  
Каарлуу калмак Алооке,  
Кийгени соот -күрөөкө.  
“Бооз катыны кыргыздын  
Баары калбай келишсин”,  
Буйрук кылып кычыртты,  
“Келбей калат кокус” –  деп,  
Кечилдерин кыдыртты.  
Сары Арка менен Нарынды,  
Балыкарт менет Көтөлөк,  
Жергесинде кыргыздын,  
Бар катынын жыйдыртты.  
Катындарды бир четтен,  
Кардын жарып чыңыртты,  
Жатыны менен баланы,  
Калжоо болгон иттерге,  
Канын чачып ыргытты.  
Канча миң бооз катының,  
Кардын жарып кырылтты,  
Туубас кылып катынды,  
Тукум курут кылышты.  
Аттуу –  баштуу кыргыздар,  
Чыңгышка келди арыз айтып.  
Сакалдан жашын куйултуп ,  
Тонун чаап, ат тартып,  
Айры өркөч төөлөргө,  
Алтын –  күмүш жүк артып.  
Арызды Чыңгыш сурады,  
Алдырып келди “кураны”.  
“Деги кимден туулат? “ - деп,  
Кысмакка алды кууларды.  
Жаңгыр жазып айталбай,  
Ыраңкүдүк кылат кеп:  
- Туулушун туулат бир баатыр,  
Кайсы катын төрөрү  
Табылбай азыр турат, -деп.  
Туулчу  баатыр белгисин,  
Мен айтайын, Чыңгыш хан,  
Сен элиңе тарат , - деп,  
Эркек бала туулса,  
Колун ачып карат, - деп.  
Баланын ал туулган,  
Бир уучунда кан болот.  
Бир уучунда май болот,  
 
Алакандын бүлтөктө,  
Аппак мөөр басылуу,  
“Манас” аты бар болот.  
Угуп Чыңгыш ойлонду,  
Буйрук берип козголду:  
Бир үйдөн кыргыз конбосун,  
Беш -бештен болуп бир консун,  
Беш үйлүүгө бир кечил,  
Кетип калбай көз болсун.  
Бооз катынды санасын,  
Төрөлгөндө баланын,  
Алаканын карасын.  
Таап мага тапшырсын,  
Кас душманым Манасын,  
Арыз айткан кыргыздар,  
Айлы -айлына тарасын!  
Деп Чыңгыш хан токтолду,  
Кимден туулат Манас? - деп,  
Ок жыландай октолду,  
Кыргыздар угуп Манасты,  
Ич-ичинде кош болду.  
Муну мындай  таштайлы,  
Көкжал Манас баатырдын,  
Туулушунан баштайлы.  
 
Балыкарттан жер соңгуп,  
Барскон  ашып самсаалап,  
Күнөскө Жакып  барыптыр.  
Күнөстө жүрдү бай Жакып,  
Күнү -түнү   мал багып.  
Дем алып калды азыраак,  
Жер кеңири жай жатып,  
“Куу баш Жакып айлы” деп ,  
Көргөн калмак кеп сатып.  
Көп ыйлатат Жакыпты,  
Күнү–түнү жок ардантып.  
Уламадан улады,  
Укмуштуудан сурады,  
Кары менен жашынан,  
Узун кулак башынан,  
Эрикпей Жакып сураптыр.  
Мындай ишти баарыдан,  
Угуп калды Жакып бай,  
Бир кепти үч- төрт карыдан.  
Жакыпка кары кеп айтып:  
“Илгертен бери ырымды  
Кылып келген, -деп айтып,  
Жырык уйга жүк артып,  
Жыртык кара үй артып,  
Алпарып ташта токойго,  
Катыныңды ардантып,  
Алып келбей таштап кой,  
Ошол жерге саргартып.  
“ Арданса төрөйт катын” - деп,  
 Жүрүүчү эле эл айтып.”  
Он чакты киши айтканы.  
Жай алып Жакып  жатпады . 
Жырык кара уйду таап,  
Жыртык үйдү артканы,  
Күнөстүн  черлүү токойго.  
Алып барып таштады.  
Айран куйуп, токоч жаап,  
Аш катыкка сүт алып.  
Анда -мында эт алып,  
Чыйырдыны бакканы.  
Чыдап Жакып жатпады,  
Ыйлап жатып Чыйырды,  
Түн ичинде уктады.  
Бай Жакып кирди түшүнө,  
Артылды Жакып үстүнө.  
Мемиреп бойу эриди.  
Уктап жаткан түшүндө.  
Эрте туруп ордунан ,  
Ээн жерде сууга киринди.  
“Жакып келер бекен” - деп,  
Жан жагына каранып ,  
Жайып чачын таранып,  
Баласы жок куу баштык ,  
Жадында  турат саналып.  
Күлүмсүрөп олтурса,  
Келип  калды бай Жакып.  
Уламадан укканда ,  
Уккан экен Жакып  бай,  
Укмуштуулар Жакыпка,  
Айткан кеби мамындай: 
“Ар качан барсаң катынга,  
Кабагың ачпай сурданып,  
Теңдешиңе каар төккүн,  
Кабагың бүркөп түр салып.  
Карап жүргүн сен бетин,  
Бооз болор болсо белгиси,  
Калат бетин нур чалып.”  
Жетип барса Жакып бай,  
Чыйырды көөнү өтө жай,  
Чачын тарап суйкайып,  
Олтуруптур жайма -жай.  
Мурункудай сурданбай,  
Сурап ийди сөзүн жай,  
Түшүндө көргөн иштерин,  
Чыйырды айтты жашырбай,  
Калтырбай алды катынын,  
Алачыгын кошо артып,  
Айлына барды акырын. 
Ошо жылы Чыйырды,  
Бооз болуп калыптыр,  
Бооз болгондун үстүнө,  
Өткөзө башка нурланып,  
Кооз болуп калыптыр.  
“Чыйырды бооз болду, -деп,  
Чын кыйамат келди, -деп,  
Калмактардын кечили,  
Айлымдан кетпейт деги” –  деп,  
Кечил келсе мал берип,  
Аш-тамагын жай берип,  
Таасындап Жакып чай берип,  
Арак тартып кымыздан,  
Көөкөргө куйуп ачытып,  
Жанына байлап дагы берип,  
Жакып айткан кеп экен: 
“Күнөстүн жери тар экен,  
Айагы кууш шар экен,  
Кечилдер, көрүп турасың,  
Адамдын көркү мал экен,  
Буурул токой кең экен,  
Төрт түлүк малдын жери экен,  
Ал жерге барып мал баксам,  
Ылайыктуу кеп экен.”  
Ушинтип Жакып аргалап,  
Кечилдерден кат алып,  
Коңшуларын кошо алып,  
Көчүп Жакып жөнөдү,  
Айдап малын чубатып.  
Жете барып конуптур,  
Келген жери Жакыптын,  
Актокой деген жер экен,  
Буурул токой  дегенди,  
Жакып койгон кеп экен.  
Буурултокой дегендин,  
Түп мааниси бул экен:  
Катыны мурда кызды тууп,  
Андан кийин уул тууп,  
Жалгыз Жакып турмайлык, 
Угузкандан тараган,  
Атагы алаш элине,  
Арка болор муун тууп,  
Буурултокой деп айтып,  
Актокой аты жоголуп,  
Буурултокой ат конуп,  
Жердин атын өзгөртүп,  
Конду Жакып ат койуп,  
Ого бетер байлыгы,  
Күчөп кетти мал толуп.  
Айланада элине,  
Каралап келип конуптур.  
Акбалта жакын жерине,  
Чыйырдыны Акбалта,  
Он төрт жашар чагында,  
Олжолоп алып келди эле.  
Баарыбыздан улуу деп,  
Ал Жакыпка берди эле.  
Акбалтаны Чыйырды,  
Агам деши ал эле.  
Чыйырды бойу жетилип,  
Күндөн түнгө Жакыптын,  
“Эркек тууса, кантем?” –  деп,  
Ойлосо деми кесилип.  
Эркек туубай кыз тууду,  
Кызына Жакып ат койду,  
Кардыгач аты болгону.  
Үч жыл өттү арадан,  
Дагы Жакып ойлонду:  
“Адат алып калды бейм,  
Мурункудай катынды,  
Алып барып салсам бейм,  
Ырымы ырым болор, - деп,  
Ырысыма уул туулса,  
Конушума коноор”, - деп,  
Үй курады жаңыдан,  
Төрт түлүгү тең үчүн,  
Баары өзүнөн табылган.  
Укмушту Жакып баштады,  
Чыйырдыны талаага  
Алып барып таштады,  
Болуп калды жарым ай,  
Азык ташып баккалы.  
Айылда бар бир катын,  
Өзүбектин жесири,  
Ээрчип жүргөн уулу бар,  
Атасы жок жетими.  
Барып кел, деп токойго,  
Ат мингизип Жакып бай,  
Азык артып кетирди.  
Токойго бала барыптыр,  
Топ-топ жүргөн кырк бала  
Жолугуп буга калыптыр.  
Жалгыз бала барбаган,  
Отун -жыгач алалы,  
Айылдан барган канча жан.  
Тузакчы бар токойдо,  
Кыргоол уулап кармаган.  
Ойноп жүргөн дагы бар,  
Өрдөк -казга куш салган,  
Баарысына оп -окшош,  
Көрүнүп калды кырк арстан.  
Жеткирип берди азыгын,  
Кайра тартып чапканы,  
Жакыпка жетип айтканы,  
Тынч алып Жакып жатпады,  
Атына минип токойго,  
Көрөмүн деп басканы.  
Токойдун келип четине,  
Караанын көрдү жаштарды,  
Таамай көрө албады.  
Учурап калды жолунан,  
Токойдон чыккан башкасы.  
Аксакал өзү кары эле,  
Анын аты Адылбек,  
Таанымал элге жан эле,  
Жакып менен ар качан  
Теңтуштук жайы бар эле.  
- Оо, капырай, Жакып бай,  
Жер бети толгон малың бар,  
Айтып койсоң болбойбу,  
Сен уулуңду жашырбай!  
 
Токойдон көрдүм кырк уулду,  
Жетелеп алып келаткан,  
Мүйүздөн байлап кырк бугу,  
Учурап калып токойдо,  
Сурадым дайнын мен муну,  
Өзү бала айтпады,  
Кызыл чырай жаш бала,  
Ошонун мага айтканы:  
“Бай Жакыптын уулу бул,  
Аты Манас баатыр уул,  
Кырк жигити –  биз, - деди,  
Ким болосуз сиз?”, - деди. 
Көзүмөн агып жаш кетти,  
Жашымды аарчып карасам,  
Жоголуп балдар кеткени.  
Адылбектен кеп угуп,  
Кызынан башка бала жок,  
“Куубаш болуп калдым” –  деп,  
Жакып байда санаа көп.  
Адылбекке Жакып бай,  
Жооп бере албай “ооба” деп,  
Олураңдап Жакып бай,  
Баштап калды коога кеп:  
- Айтканың кандай, Адылбек,  
“Аты Манас уулуң, деп,  
Кырк баланы ээрчитип,  
Бугу кармап жүрөт” –  деп,  
Бул айтканың, Адылбек,  
Шылдың эмей кайсы кеп?!  
“Куубаш Жакып карыга,  
Кандай айтсам эп келет”.  
Адылбекке камчы үйрүп,  
Какшык сөзгө ич күйүп,  
Чаап ийе албай токтоду,  
Кайгысы батпай үшкүрүп.  
Адылбек кетти бастырып,  
Бай Жакып калды аптыгып:  
“Жанагы бала дагы айтты,  
Адылбек кары чал айтты,  
Бири бала, бир кары,  
Экөө окшош кеп айтты,  
Токойго берди баланы,  
Тоого берди баланы,  
Бир жумур баш баланы,  
Менден кудай айады.  
 
Шылдың кылып кары -жаш, 
Кетирмек болду чарамды!  
Токойго койсом катынды,  
Шылдың кылат экен, - деп,  
Ала кетсем бекен? –  деп,  
Күн кечкирип кетиптир,  
Эртең алсам бекен?” –  деп,  
Бай Жакып үйгө барыптыр,  
Байагы жетим жаш чунак,  
Бар кебин элге жайыптыр.  
“Калмактар укса кармайт, - деп,  
Каным жерге тамбайт, - деп,  
Карылык кылат Адылбек,  
Ал кебин элге салбайт” - деп.  
Коркконунан бай Жакып,  
Суукуйрук деген улоого,  
Суу укурук салдырды. 
Карматып келип улоону,  
Үстүнө токум тарттырды.  
“Жүргүн, бала, жүргүн”, - деп,  
Мингизип жетип баланы,  
Жетелеп Жакып бастырды.  
Токойдун барды ичине,  
Түк айтпай сырын кишиге,  
“Ким кылат мага доомат?” –  деп,  
Муну ойлойт Жакып ичинде,  
Суукуйрукту бош койду,  
Суукуйрук сүйрөп тепкилеп,  
Курган жетим жок болду.  
Катуулап Жакып келгени,  
Карбаластап айылга,  
Караңгыда келди эми.  
Бакдөөлөттү ала элек,  
Казанчы кара күң эле.  
Кычырып кел деп Магдымды,  
Бакдөөлөттү жиберди.  
Өзүбектин жесири,  
Аты Магдым болуучу,  
Тапканын берип Жакып бай,  
Магдымдын көөнүн кылып жай,  
Эл айагы басылган,  
Кечинде айтты баланы:  
- Кудай салган ишинен,  
Кутулуп бенде калабы?  
Тосуп кел  төөнү мен десем,  
Суукуйрук сүйрөп өлтүрдү,  
Куруп калган балаңды!  
Аңтарылып көк асман,  
Айланып жерге түшкөндөй,  
Алтымыш тамыр зыркырап,  
Ыйлап турду кан какшап,  
Байкуш Магдым буркурап.  
Катындын үнү чыкканда,  
Муңдуу үндү укканда,  
Үйүндө жаткан уйку уктап,  
Адылбек басып ал чыгат,  
Айылга келип Адылбек,  
Магдымды араң сооротту,  
Манасты калмак угат, деп,  
Бай Жакыпты коргошту,  
Жок уулуна кайгы жеп,  
Алда кандай болдум, деп,  
Бай Жакып ичи от болду,  
Баары кудай амири,  
Өлүп кеткен жаш бала,  
Мен Манасты көрдүм, деп,  
Энесине айтпаптыр,  
Жакыптын таалай -ырысы,  
Магдым укпай бул кепти,  
Аркасына тартпаптыр.  
Кирип -чыгып Адылбек,  
Жакып менен Магдымга,  
Туйгузбай кебин баштаптыр:  
- Бай Жакып, тилим ал, - деди.  
Жай айтам, билсең, саа, - деди.  
Мал берсең малга алданат,  
Пул берсең пулга жалданат,  
Кемип калган күнү эле,  
Баламдын кунун бергин, деп,  
Жесир Магдым чуу салат.  
Отуздан жашы ашыптыр,  
Кебетеси Магдымдын,  
Эр кишиге ашыктыр.  
Дүйнөгө малың жык толду,  
Чыккан жердин чөбүндөй,  
Түгөнгүс дүйнө- мүлк болду,  
Магдымга нике кыйалы,  
Ошондо куну жок болду.  
Жакып кабыл алыптыр,  
Тили таттуу Адылбек,  
 
Магдымга кебин салыптыр:  
- Ой, байбиче Магдым, ай,  
Сага айтам мен мындай,  
Каралашар кишиң жок,  
Иймелер сага жээн- тайдай,  
Эби келди кутулгус,  
Ыгына келди Жакып бай.  
Эки күн удаа чыр салып,  
Уктатпай мындан тынч алып,  
Алтын албай, зар албай,  
Азуусу тутам ат алып,  
Ага кошуп төө албай,  
Түбөлүк көөнүң болуп жай,  
Кетирип туруп айласын,  
Жакыпка тийсең ал кандай?  
Тиктеп калып бир далай,  
Жесир Магдым унчукпай,  
“Адылбек кеби акыл”, деп,  
Чыр салды үч күн макул де п, 
“Канаке, жалгыз кулунум?,  
Куубаш Жакып тапкын!” –  деп,  
Адылбек болуп арачы,  
Нике кыйып Жакыпка,  
Магдымдын тынды санаасы,  
Эрге тийсе катындын,  
Кунсуз экен баласы.  
Айыгып калды Магдымдын,  
Жүрөгүнүн жарасы,  
Калтырбай айта кетели,  
Калбасын сөздүн чаласы.  
Айтылып жүргөн жомокто,  
Серек менен Сыргагы,  
Жакыптын ортон баласы,  
Магдымдан туулган карачы.  
Арадан калба кеп чыгып,  
Аста чыкпай бек чыгып,  
“Калмактар издеп кас болгон,  
Манасты көрдүм” –  деп чыгып,  
Айла менен Жакып бай,  
Айылды койду тынчытып.  
Эки-үч күн өтүп кетиптир,  
Чыйырдынын үстүнө,  
Эртелеп Жакып жетиптир,  
Тигип койгон алачык,  
Тутуусун сыйрып чечиптир.  
 
Айдап алды кара уйду,  
Жүктөп алды кара үйдү.  
Чыйырды келди үйүнө,  
Көз байланган бүүрүлдө.  
Курадан көрүп калмактар:  
“Манас туулат экен” –  деп,  
Сагаалап жүрсө айылда,  
Токойдо ойноп эр Манас,  
Көрүнүп жүрсө учурап,  
Жашы менен карыга,  
Кычыртып келди атайын,  
Адылбектей карыны,  
Короолош коңшу олтурган,  
Эстүү -баштуу баарыны.  
Аксарбашыл кой арнап,  
Айта келген Жакып бай,  
Түлөө малы чалынды.  
Карыга бата кылдырып,  
Сакалдуунун баарысын,  
Өз үйүнө жыйдырып,  
Аш-тамагын жай берип,  
Калгынча жебей май берип,  
Аңгычакты калыптыр,  
Эл айагы басылып,  
Карыларга Жакып бай,  
Кебин айтат ачынып:  
- Айылбашы Адылбек,  
Көңүлүмдөн кеткисиз,  
Мага айттың далай кеп.  
“Жашырып багып жүрүпсүң,  
Токойдо ойноп жүрбөйбү,  
Манас деген балаң”, деп,  
Эпсиз шылдың кылбайсың,  
Бул айтканың кандай кеп?!  
Баласыз калган кишинин,  
Угаары ушул кеп беле?  
Көөнүм менен сөөгүмдөн,  
Өлсөм да кетпейт дегеле!  
Адылбек тилдүү неме экен,  
Айткан кеби эм экен:  
- Көп жашаарын, өлөөрүн,  
Өмүрдү болжоп ким билет?  
“Манас туулат экен” –  деп,  
Калмактардын кечили,  
Айылда жүрөт темселеп,  
Орунсуз жерден жокту айтып,  
Оозума кандай эп келет?  
Оңуна кудай аларда,  
Ар бир жерден шек берет,  
Туула элек Манас баатырың,  
Сенден туулат кептенет.  
Сенден туулат дегеним, - 
“Мен Жакыптын уулу” –  дейт,  
Шылдың кылып жатат, деп,  
Ишенбесең өзүң бил,  
Көргөн кебим ушул –  дейт.  
Олтургандын баарысы,  
Адылбек менен Жакыптын,  
Ортосунда кепти угуп,  
Ормойуп тиктеп калышты.  
Жакасын муунта кармады,  
“Алда кандай сонун ке п? 
Буурултокой, колдо!? –  деп.  
Унчукпады калгандар,  
Тарап кетип калышты,  
Жай -жайына барышты,  
Үйүнө барып алганда,  
Күбүр -шыбыр сүйлөшүп,  
Көп эле кепти салышты,  
“Кечилдер шекшип калат” –  деп,  
Жымжырт болуп калышты.  
Кудайдын ишин ким билет,  
Жакып байдын Чыйыр ды, 
Бойуна болуп калышы,  
Үч айга жакын болгунча,  
Билбей жүрдү Чыйырды.  
Үч ай ашып кеткенде,  
Оозунан сары зил кетип,  
Арыктап бели кындыйды.  
Биргелеш көнгөн Жакып бай,  
Чыйырдыдан көөнү болбой жай:  
- Эмине болуп барасың?  
Санааңды мага айта сал.  
Саргарып өңүң кубулду,  
Салаа -салаа оозуңдан,  
Сары суу неге куйулду?  
Арыктап белиң кындыйды,  
Алда- эмине болдуң сен?  
Айтчы мага сырыңды.  
Жастыкта бирге жатканбыз,  
Жашырбай айтчы чыныңды. 
Эсине түшүп Чыйырды:  
- Менин эчтемеден кемим жок,  
Сенин жер бетинде малың көп,  
Баарысын сойуп берсең да,  
Бир тиштем этин жегим жок.  
Колдон келбейт табарга,  
Ойлогонду дегим жок.  
Жакып бай анда оштонот:  
- Оо, байбиче Чыйырды,  
Дүнүйөнүн бетинде,  
Табылбай мага калуучу,  
Ал эмине окшонот?  
Керек болсо кайыптан,  
Керек десем ал мага,  
Калкымдын баары козголот,  
Асылдан издеп табаарга,  
Атандан токсон комдолот,  
Акжолтой тууган кишимин,  
Аттанып чыксам жол болот.  
Муңайып сүйлөп Чыйырды:  
- Кеп эле кылса, Жакып бай,  
Малдын кебин кыласың,  
Мага керек немени,  
Издеп кайдан табасың?  
Айткын дедиң, айтайын,  
Кулагың салып угасың,  
Көөнүм нечен кубулат,  
Кулагыма жагымдуу,  
Сүйкүм үндөр угулат,  
Асманда жүргөн Сумурук,  
Бүт дүйнөнү кыдырып,  
Көөнүм менин тынчыйт ай,  
Чечекейи –  көз майы,  
Оозума кетсе куйулуп.  
Айбанда нечен эри бар.  
Эсимден чыкпай жүргөнүн,  
Айтайын, Жакып, угуп ал,  
Жолборстун эңсеп жүрөгүн,  
Күн-түнү эстеп жүрөмүн,  
Шердин тилин жесем, деп,  
Күндө тилек тилеймин.  
Ошолордун баарысы,  
Калбай баары чогулуп,  
Биле албаймын, Жакып бай,  
Колума кандай тийерин!  
Айтып болуп Чыйырды,  
Окшуганы күчөдү,  
Оозунан суусу куйулду,  
“Табаармын муну кайдан?” –  деп,  
Заманасы Жакыптын,  
Амалы кетип турду бу.  
Кыйалга түштү Жакып бай,  
Кылар иши кыйла бар.  
“Буурултокой, Чаганда,  
Жолборсу бар, шери бар,  
Пулумду берсем ченебей,  
Атымды берсем айабай,  
Мерген менен баатырга,  
Капкан койгон жакырга , 
Шер менен жолборс табылар,  
Абийирим анда жабылар,  
Ачылып калса жабылбас,  
Ааламдан издеп ким табат,  
Алп каракуш табылбас!  
Сүйлөшүп ага көрсөмбү,  
Адылбек эле чоң сырдаш”.  
Короонун чыкты четине,  
Кош кашаттын бетине,  
Колун булгап чакырды,  
Адылбекти кечинде.  
Жанаша бирге олтурду,  
Чыйырдынын кептерин,  
Адылбекке угузду,  
Адылбек менен Жакып бай,  
Айласын таппай турушту.  
Арзан эле кишиге,  
Келбей турган жумуш бу.  
Санаасы санга бурулду,  
Заманасы куурулду.  
Акылдашы Адылбек,  
Андан чыгат көп кеңеш: 
- Курбалдашым Жакып бай,  
Болсун эми көөнүң жай,  
Жолборс, шерди издесең,  
Токойлордон табылар,  
Узун кулак киши эле,  
Балта дөөгө барайын,  
Ушул жерде мен турбай.  
Убара болуш жакшы эмес,  
Балта дөөгө угузбай.  
Дайарланып камың жеп,  
Такыр тургун, Жакып бай.  
Бурулбай үйгө Адылбек,  
Бургутуп жолго салыптыр.  
Атынын башын бурбастан,  
Айал кылып турбастан,  
Жаш баладай чапкылап,  
Атынын тери тамчылап,  
Энтигип соолуп Адылбек,  
Балта дөөгө барыптыр.  
Баштан -айак көргөнүн,  
Жакыптан угуп -билгенин,  
Жашырбай айта салыптыр,  
Кубурлуу тууган Адылбек:  
- Карындашың эр тууйт го,  
Калайыктан шер тууйт го,  
Сүйүнчүмдү бергин, –  деп.  
Сыйкырлуу Балта өтө кең,  
“Сүйүнчүңө мына” –  деп,  
Ээр- токум менен ат берген.  
- Айтканың сенин, Адылбек,  
Адам таппай калуучу,  
Өтө кыйын иш эмес,  
Болор -болбос немеге,  
Чапкылатып жүрүүчү,  
Жакып жакшы киши эмес!  
Келе бери, катын, - деп,  
Кол баштыгын алдырды,  
Колбашындай түйүнчөк,  
Койнуна Балта салганы.  
Тышынан каба курчанды,  
Тоодой Балта аттанды.  
Ара конуп эки күн,  
Үч күн болот дегенде,  
Жакыптын барды айылына,  
Ат котолоп, эл толуп,  
Жатат экен Жакыптын,  
Эшигинин алдында.  
Кээ-кээсине Жакып бай,  
Керектүү ишти кылдырып,  
Атканын жазбас мергенден,  
Чогултуп алып туруптур.  
Капкайдан баарын кычырып,  
Балта менен Жакып бай,  
Эл экөөнүн жанында,  
Адылбектей кары бар,  
Амандаша келиптир,  
Кыпчакбайы дагы бар . 
Чыйырдынын үстүнө,  
Төртөө кирди чогулуп,  
Жакыптын кебин угушту,  
Дасторкондо олтуруп.  
Балта берди чоң кеңеш: 
- Жакып менен Кыпчакбай,  
Жакын киши Адылбек,  
Ушул айткан кебиңер,  
Өтө кыйын иш эмес,  
Айылда жүргөн кечилдер,  
Бекер жүргөн киши эмес,  
Жашыруун кылып алалы,  
Ичибизден кеп -кеңеш,  
Калтырбайлы кечилди,  
Аттангының жүрү деп,  
Кудай берген мал -пулду,  
Куржунга салып пул катып,  
Короодо малды жайнатып,  
Адырга жылкы топтотуп,  
Өлөңгө уйду оттотуп,  
Какырга төөнү колбутуп,  
Жүрөсүң, Жакып, мал багып.  
Ушул сапар айаб а, 
Мен айтамын тилди алып,  
Аттанып жүрсүн биз менен,  
Кыл мергендер ылганып,  
Жолборс атып алганы,  
Кому менен нар алсын,  
Ага кошуп ат алсын,  
Андан кала бергенде,  
Жакып бай, сенден бата алсын.  
Атып шерди ким жыкса,  
Адис мерген эр чыкса,  
Койдон жүзүн бөлүп бер , 
Бээден кыркты байлап бер,  
Жолборс -шерди атканга,  
Кышкы согум этиң деп,  
Инек уйдан онду бер,  
Жакшылап кылгын тилекти,  
Артыңда уулуң болбосо,  
Ашып кала бербейби,  
Анда  муну ким ээлер?  
Балтанын кебин угуптур,  
Бай Жакып байкап туруптур,  
“Жолборс атса, шер атса,  
Аты-төөсүн, мал- пулун,  
Берет экен Жакып” –  деп,  
Бей-бечара угуптур.  
Адылбек, Балта баш болуп,  
Арада Жакып бай болуп,  
Баш айагы санаты,  
Беш жүзгө жакын жан болуп,  
Буурултокой жеринен,  
Кайда токой бар десе,  
Калкын бөлүп жиберген.  
“Жолборс атса, шер атса,  
Толтура сыйлык берем мен”.  
Дүнүйө деген эл кызык,  
Тамак ичип дем албай,  
Элдин баары чабышып,  
Атым өлөт дебестен,  
Баш -аламан жарышып,  
Тегеректеп токойду,  
Деги ууну жайышып,  
Түнөрүп жаткан токойду,  
Тинтип бенде кирбеген,  
Деги эмне бар экен,  
Бул токойдо билбеген.  
Ач кыйкырык -куу сүрөөн,  
Олку -солку чоң дүрбөөн:  
Мылтыктын үнү тарсылдап,  
Доолбас үнү карсылдап,  
Иттери үрүп арсылдап,  
Кескелдирик, сары арыс,  
“Келгин бери”, дегенсип,  
Кишини карап кырсылдап,  
Токойдун ичи бузулду;  
Бир убакта кычырап,  
Байкап турсаң токойдон,  
Бөрү чыкты, чөө чыкты,  
Жапа болуп жан көрбөс,  
Ийри мойну төө чыкты;  
Кулан чыкты, уй чыкты,  
Бугу -марал аралаш,  
Топ-топ болуп бул чыкты;  
Элиги бар, куран бар,  
Куйругун сыртка салышып,  
Жарышып жүрөт куландар,  
Тарсылдатып аткылап,  
Чапкылап жүрөт уландар , 
Эртеден кечке уу кылды,  
Кең токойду чуу кылды,  
Адистер атып токойдо,  
Эки жолборс эки шер,  
Отуз бөрү жыгылды,  
Мергендер аткан мүлктөрү,  
Кең талаага жыйылды.  
“Шер менен жолборс керегин,  
Эп келгенин алайын.  
Артык алып нетемин?  
Айдап берип мал -пулду,  
Мен кай  мураска жетемин?”  
Тийгинче колго кызыгып,  
Мергендер атып келгенде,  
Беремин деп айтканды,  
Беришке Жакып кысылып:  
“Чыйырды талгак болду –  деп,  
Кетеби малым бузулуп!”  
Көрүнөө айтып ийе албай,  
Айтканын бербей койо албай,  
Кыйналды Жакып бир далай.  
Акбалта менен Адылбек,  
Аа кудайлап сүйүнөт.  
Башкасына карабай,  
Жолборстун алып жүрөгүн,  
Тийди деп колго тилегим,  
Шердин жаагын жарышып,  
Тилин сууруп алышып,  
Бири кары, бири дөө,  
Бай Жакыптын айлына,  
Салып жетип барышып.  
Ашыгып отту жак дешип,  
Кумган кана? Тап, - дешип , 
Карбаластап ашыгып,  
Калдалаңдап шашылып,  
Энтелешип бышырып,  
Майдалап муну жедирди.  
Чыйырдыны кычырып,  
Жолборс жүрөк, шер тили,  
Чыйырды муну бир жеди,  
Колуна алган түйүнчөк,  
Ага болгон Акбалта,  
Мунусуна берди эми: 
- Ээ, кулунум, Чыйырды,  
Орозду атам бар чактан,  
Катып жүрөм мен муну.  
Атабыз опсуз зор экен,  
Теңдешкен бенде жок экен.  
Капкайдагы кишилер,  
Учураша келиптир,  
Сумуруктун көзү, деп,  
Буруусу жок, өзү деп,  
Урум шаардын баашасы,  
Ороздуга бериптир.  
Эмне бизге атабыз,  
Катып койгун муну, деп,  
Канаке, алгын дегенде,  
Кечикпей бере салгын, деп,  
Берген экен тапшырып,  
Энебиз катып жүрүптүр,  
Белдемчинин бүгүшкө,  
Бекем тигип капшырып.  
Атам айткан кеп эмес,  
Өлөөрүндө энебиз,  
Жашырып койгон деги эмес.  
Жакыптан киши барганда,  
Чыйырды кесел болду, деп,  
Айтып кабар салганда,  
Болорун мурун болжодум,  
Болсо талгак болот, деп,  
Муну койнума катып койгомун,  
Алгыр бүркүт жап канат,  
Көзү өткүр эле, деп,  
Ала келген Акбалта,  
Сумуруктун көзү, деп,  
Чыйырды көрүп шаттанат.  
Тилегим колго тийди, деп,  
Үйүнө Балта аттанат.  
 
 
Үйүнө Балта барганы,  
Байагы кызыл китебин,  
Дагы алып карады.  
“Ушу Манас экен, - деп,  
Балтанын тынды санаасы,  
Жакып карик киши эле,  
Арзандык менен бул Манас,  
Төрөлүп түшпөйт жөн эле,  
Канатташ айылы болойун,  
Ыраакка кетпей мен эле”.  
Дегенди ойлоп карт киши,  
Ара күндүк  жакынга,  
Акбалта айыл конуптур,  
Тогуз айдан күн артып,  
Чыйырды бойу толуптур.  
Чыйырды эти арыптыр,  
Беш айга саны толгондо.  
Ордунан коппой калыптыр,  
Көзү каткан баладан,  
Көп кеп уккан Жакып чал,  
Каркыттап муну багыптыр.  
Жаш жылкынын эти деп,  
Үч күндө бээден чалыптыр,  
Ошентип Жакып бакса да,  
Чыйырды коппой калыптыр,  
Кобо албай Чыйыр козголуп,  
Жакып байдын үйүнө,  
Келген менен кеткенди,  
Башкарар киши жок болуп,  
Адылбек баштап топ кары,  
Жакып байдын үйүнө,  
Чогулушуп топ болуп,  
Карылардын ичинде,  
Чыйырды айткан кеп болуп:  
- Жыйылган мында карылар,  
Адылбек баштап баарыңар,  
Мен кобо албай жатамын,  
Караган үйгө киши жок,  
Кыйналды Жакып байыңар,  
Эп келсе Жакып байыңа,  
Кеңеш кепти  салыңар,  
Көзүм өтсө Чыйырды, 
Ушул үйдө ким калар?  
“Бири көрдө, бири төр,  
Салаңдап турат  бутум” –  деп,  
Бооз катындын кеби бар.  
Чыйырдыны Акбалта,  
Алып келип Жакыпка,  
Нике кыйган чени бар.  
Тетиги турган Бакдөөлөт,  
Балта агам мага берди эле,  
Өзү калча элинен,  
Баш байдын кызы деди эле,  
Кай жерде мунун кеми бар?  
Бекер кетпей келген эл,  
Кой сойдуруп куйрук жеп,  
Жакыпка нике кыйыңар.  
Көзүм өтсө казанды,  
Кармап калсын Бакдөөлөт,  
Күң бойунча ыйлабай,  
Жайнап калсын Бакдөөлөт,  
Эжеке, көзүң өттү, деп,  
Сайрап калсын Бакдөөлөт.  
Алды Жакып Магдымды,  
Алгандан бери карата,  
Айылга бир күн кондурбай,  
Керүүгө жылкы бактырды,  
Эрди -катын болголу,  
Жакыпты келип бактыбы?!  
Чыйырдынын кеңешин,  
Баарысы макул көрүптүр,  
Бакдөөлөттү алышка,  
Бай Жакып дагы көнүптүр.  
Тойуна сойду семиз тай,  
Бойго жеткен кызды алып,  
Жакып байдын көөнү жай.  
Чыйырдынын келиптир,  
Толгоо келип туучу ай.  
Эки күн жүрдү жусаалап,  
Ырым кылып кыргызча,  
Бай Жакып турду улак чаап,  
Кескилетип уй берди,  
Садага кылып пул берди,  
Салдырып табак ун берди,  
Чыйырга тынчтык бербеди.  
“Баланча жакшы эле” –  деп,  
Эркек менен катындан,  
Карысы менен жашынан,  
Элүүдөн ашык жан келди.  
Күндүгүнө келген эл,  
Конокко бирден бээ жеди,  
Кыйылбастан Жакып бай,  
Кызмат кылып жиберди.  
Баканга кебез байлады,  
Эр жагында капшытка,  
Түндүктөн учун чыгара,  
“Баланчада каруу бар,  
Балан катын эптүү» –  деп,  
Эл кетпей турду шыкаалап,  
Тыңдуулап бирден шыйгарып,  
“Карышып колум кетти” –  деп,  
Улам бирден тыңдалып,  
Эр азамат катындар,  
“Мына эми түшөт” –  деп,  
Анталашып жатышты,  
Аз болгондо Чыйырды,  
Алтымыш киши тартышты.  
Бешикке салып терметти,  
Килемге салып көлбүттү,  
Кирип кымыз ичпеген,  
Жылкычы, койчу кем таалай,  
Шылтоо менен төргө өттү.  
Так он беш күн ошентип,  
Чыйырдыны төрөттү.  
Баркырап бала ыйлабай  , 
Кыйналып Чыйырды бир далай,  
Эңкейип барып карашты,  
Эстүүлөрү тура албай.  
Көйкөлүп жатат көк тулум,  
- Атай, көтөк, эмине?  
Жакшы эмес бул тулум!  
Кужурап катын жатканда,  
Кулагы укту Жакыптын.  
- Теңтуш элең, Адылбек,  
Сүйүнчү мага бергин, деп  
Качан чыгат үйдөн деп,  
Каралап турсам капшытта,  
Укмуштуу кеп угулат,  
Угуп ичим бузулат.  
Көзүң менен карап көр,  
Өзүң айтып мага бар!  
Адылбек кирип карады,  
Баласы жок алдында,  
Көк тулум турат байагы.  
Жакыпка айта салыптыр,  
Ашыгып Жакып алыптыр,  
Айлындагы кечилди,  
Кычыртып келе калыптыр.  
- Катыны Манас тууйт деп,  
Айылда, кечил, жүрөсүң,  
Сен калмактын молдосу,  
Көп эле ишти билесиң.  
Ана–мына дебестен,  
Ылдамыраак киресиң!  
Бурулбай кечил кириптир,  
Бу дагы тулум көрүптүр.  
Эшикке чыкты алдырап,  
Энтигип сүйлөп калдырап,  
Бурулуп тили кетиптир ,  
Түз айта албай балдырап.  
Адылбекти баргын, деп,  
Балта дөөгө чаптырат,  
Үйгө кирип Жакып бай,  
Тулумду жерден алдырбайт .  
Сан санаа кетти ойун а, 
Саргарып өңү Жакып бай,  
Заманасы куурулду,  
Кара тер бойдон жуурулду .  
“Куубаш деп айтып эл жүрсө,  
Элге кудай кошулуп,  
Мени шылдың кылдыбы?!  
Алапайын табалбай ,  
Анталап  Жакып  жатыптыр,  
Адылбек барып  Балтага,  
Болгон кепти айтыптыр ,  
Көзү менен көргөнүн , 
Эминеге келгенин.  
Сыйкырын көрчү дүнүйө ,  
Угуп Балта билгенин.  
Койнуна сала аттанды ,  
Алтындан кылган иймегин. 
Сүйүнүп Балта тердеди ,  
Жарты күндүк жол эле. 
Жарма ичимде келгени ,  
Камалап турган эр -катын,  
Арасын ача бергени.  
Үйгө кирип Акбалта:  
- Чырпыгы  сынса чырпылып, 
Чынары калса жетилет.  
Ызы -чуу түшүп, акмактар,  
Чыйырды шайын кетирет.  
Колбуп турбай, кары -жаш,  
Коп, эшикке чыккын! –  деп,  
Чыгарып баарын жиберди.  
Кылчайып карап Жакыпты:  
- Башканы койуп сен өзүң,  
Көрсөтпөй алып баштыкты,  
Ылдамыраак бар , -деди.  
Капкактуу бала турбайбы,  
Бул кудайдын бергени!  
Короонун аркы четинде .  
Кыңшылап иттин күчүгү,  
Үнү чыгат бир жерде ,  
Түк кишиге туйгузбай ,  
Экини алып келгин, -деп,  
Энтелетип Жакыпты ,  
Балта жумшап жиберет.  
Балтанын үйгө киргенин ,  
Кечилге кыргыз билдирбейт.  
Буту - колу бүгүлүп,  
Бүжүрөп Жакып жүгүрүп,  
Эки түгөй куу күчүк ,  
Энеси жок жатыптыр,  
Баштыкка салып Жакып бай,  
Алып келе калганы. 
Жакып жете келгенде,  
Тулумду Балта жарганы.  
Ичинен чыкты эр бала.  
Так тогузда кишидей,  
Чамасы турат ал жагы.  
Эңкейип колун карады,  
Оң колунда  майы бар,  
Сол колунда каны бар ,  
Бүтүн дүйнө кылымды,  
Сойучудай жайы бар.  
-Бол, Бакдөөлөт, болгунуң,  
Баланы ылдам ороп ал!  
Чулгоосун ала чуркады,  
Жаткан жерден чулгады.  
Алдына колун салыптыр,  
Баланы өөдө кылганы,  
Көтөрө албай баланы , 
Бакдөөлөт көзү жайнады,  
Ээрдин кесе тиштенип,  
Көтөрүп жерден алганы,  
Күч келиптир Бакдөөлөт,  
Кокустап бели калганы,  
- Татай, көтөк, нетти?! –  деп,  
Колун тартып бут серпсе, 
Кокустап белим кетти! –  деп.  
Угуп турган Чыйырды:  
 
- Ээ, кара бет, не дейсиң?!  
Келе, бери баланы,  
Өз колума маа бергин!  
Баланы ороп алышты,  
Билгизбей ороп баланы,  
Чыйырдыны жаткырып,  
Төшөгүнө салышты,  
Күчүктү салып ичине,  
Тулумдун оозун жабышты,  
Кычырып келип кечилди,  
Көргөзүп туруп жарышты.  
Бала эмес, тулумдан  
Эгиз күчүк табышты,  
Ичинен сууруп алышты.  
“Бала эмес, күчүк” –  деп,  
Баары айран калышты,  
Кыңшылай түшүп бир күчүк,  
Кечилди көздөй жабышты.  
- Катыгүн, Балта, жеди! –  деп,  
Кычырдың кандай деги? –  деп,  
Андан артык айтарга,  
Күрмөлүп сөзгө тил келбей,  
Кетенчиктеп жыгылды,  
Калмак кечил  эндиреп.  
Ашыгып Жакып кетиптир:  
- Өлүп кетсе бул кечил,  
Ырысымды жедиң! –  деп.  
Туумак тургай Чыйырды,  
Азабымды берди –  деп,  
Эми өтөт сөөгүмдөн,  
Ит тууду Жакып катыны,  
Элдин шылдың кеби! - деп.  
“Ырымы ушул болот” –  деп,  
Эки сары күчүктүн,  
Биринин ичин жарышты,  
Эси ооган кечилге,  
Садагага чабышты,  
Курмушу менен учуктап,  
Куу курмушу журттан таап,  
Башына кебек түтөтүп,  
Эс алдырып алышты.  
Эс алган кечил жалдырап,  
Жакып байдын үйүнөн,  
Чыкканчакты алдырап,  
Үйүнө бара жатканда,  
Жумулуп көзү баратып,  
Чык дегин деп күчүктү,  
Сүйлөп кетет балдырап,  
Ачып көзүн тамшанып,  
Араңдан -зорго таңданып,  
“Бу айылга турбайм”, - деп,  
Айылдан көчүп кетиптир,  
Кош артына жүк артып.  
Кечилдин көчүп кеткенин,  
Көзү менен көрүптүр.  
Көп күндөн бери колбуган,  
Короо менен жык толгон,  
Жакып байдын үйүнө,  
Калбай баары кириптир.  
Дүнүйөсү көп Жакып бай,  
Кем- керчи жок эч кандай,  
Бала оозантсак экен, деп,  
Сактап жүргөн Чыйырды,  
Кырк тулумча сары май,  
Андан башка керектүү,  
Сарамжалы дагы бар.  
Үйгө кирген катындар,  
Карысынан баары май.  
“Жөрөлгөсү эне -атаң!”  
Майдан салып оозуна,  
Кемпирлер бала оозанткан.  
Оозуна майды татканда,  
Ыйлап оозун ачканда,  
Күркүрөп үнү угулду,  
Күн мөндүрлөп куйулду,  
Токойдо кайып калбады,  
Токтоно албай барлары,  
Көлдөр толуп чайпалды,  
Теңселип тоолор чайкалды,  
Жер титиреп козголуп , 
Бутун тартып алганда,  
Аңтарыла аз калды.  
Карысы бар, жашы бар,  
Эки кемпир бир бала,  
Баланын коркуп үнүнөн,  
Эси ооган чагы бар. 
 
Жентек жеп элдер тарады,  
Адылбек, Балта, Жакып бай:  
- Алып келчи көрөлү,  
Кана бери баланы.  
Карбаластап алдында,  
Чала -була караган,  
Ачып колун карады,  
Оң колунун бөлтөктөн,  
“Манас” атын таап алды.  
Камындырбай шарт эле,  
Акбалта айта салганы:  
- Бул кудайдын бергени,  
Манас атын которуп,  
Башкадан койуп ийели.  
Көп болот кылган иши, - 
Жок экен башка киши , - деп,  
“Чоң жинди” атын койолу.  
“Манас” десең эл билет,  
Чоң жинди десең ким билет?  
Акбалта атын койуптур,  
Алакандын бөлтөктө,  
Аты кайып болуптур.  
Жайлоого чыкпай Жакып бай,  
Бөксөлөй тартып конуптур.  
Ай кубалап, ай өтүп,  
Төрткө Манас толуптур.  
Төрткө жашы келгенде,  
Тербелип баса албады,  
Кере кулач далысы,  
Көкүрөгү андан кең,  
Кара бойун көтөрүп,  
Баса албай жатып калганы.  
Беш жашында телчиди,  
Алты жашта эр жетти,  
Жылкыга барып мал бакты,  
Күндө сойуп семиз бээ,  
Бээге кошуп тай сойуп,  
Кымызга чайкап бал куйуп,  
Эртеден кечке кемитпей,  
Дасторконго май койуп,  
Бай Жакыпты какшатты.  
Бузулуп малы жатканда,  
Чоңжинди бузуп чачканда,  
Кужурап Жакып чыдабай,  
Кулагына жакпаган,  
Куу какшыкты айтканда,  
“Кайаша айтсам атама,  
Калкка уйат болом, - деп,  
Эми эле минтип жатпайбы,  
Көбүрөөк мындан иш кылсам,  
Ээ кылбай атам койот” –  деп,  
Ооруду көөнү Жакыптан,  
Баркөлдү жердеп туруучу,  
Ошол кезде Жакып кан,  
Атадан бала качыптыр,  
Камбылдын белин ашыптыр,  
Аккан дайра суусу жок,  
Какшыган ысык чөл менен,  
Бир далай күн басыптыр.  
Калмактар катын жарганда,  
Караногой кыргызда н, 
Камбылга көчүп барганда,  
Катыны эркек тууптур,  
Атын Мажик койуптур,  
Караногой Мажиги,  
Сегизге жашы толуптур.  
Караногой Кайран чал,  
Ээрчитип Мажик баласын,  
Келе жаткан айдап мал.  
Алдынан калды учурап,  
Жакыптын уулу Чоңжинди.  
Мурун угуп көрбөгөн,  
Муну Ногой билбеди.  
- Ээн талаада жалгыз баш,  
Сен эндиреген ким? –  деди.  
Жолдошу жок жанында,  
Сендиреген ким? –  деди.  
- Атамдын аты Жакып бай,  
Өзүмдүн атым Чоңжинди,  
Учурадың алдымдан,  
Болосуң  өзүң ким? - деди. 
Жакыптын уулу дегенде,  
Караногой билди эми.  
“Катыны эркек тууду” –  деп,  
Кабарын угуп жүрүүчү,  
Баркөлгө көчүп келгенин,  
Караногой билүүчү.  
- Жүрү, эмесе, жүргүн, - деп,  
Уругуң кыргыз экенсиң,  
Атаңды угуп билдим, - деп,  
Үйүнө алып келгени.  
“Мажик экөөң ойноп жүр”  
Орун берип оңдурду,  
Үйүнө жатып кондурду.  
Ойноп жүрүп ай толду,  
Аштык айдар чак болду.  
Байкаса аккан суусу жок,  
Ак элечек тоосу жок,  
Жандоодон жерди ойуптур,  
Ошол жерде жүргөн эл,  
Суу агызып койуптур.  
Чоңжинди бала өзү тың,  
Жанында бала Мажик тың,  
Жерди казып аң кылып,  
Агызып сууну шар кылып,  
Айабай экти эгинди,  
Тоодой кырман бар кылып,  
Караногой карыны,  
Кубантып көөнүн жай кылып.  
Күзүндө келди Турпанга,  
Кабарын Жакып бай угуп,  
Келгенин көрдү Чоңжинди,  
Жакыпты Мажик билбеди,  
Үстүнө басып Чоңжинди,  
Жакып байга кирбеди.  
Караногой, Жакып бай,  
Карбаластап көрүшүп,  
Карсылдашып күлүшүп,  
Тамашага киргени.  
Жери ысык, жылкы жок,  
Кой азыраак, эчки көп  
Эчки сойуп Жакыпты,  
Караногой кондурду.  
Кыркча төөсү бар экен,  
Баары тегиз комдолуу,  
Кырк төөгө буудай арттырды,  
Баркөлгө Жакып тарттырды. 
Кайрылып Жакып келбеди,  
Артып калган буудайдан,  
Иш акына бергени,  
Мен- менсиген тыңынан,  
Далай киши келгени.  
Жети жерден ойдурду,  
Жерге сууну толтурду,  
Ошол жылкы эгини,  
Кумдан дагы көп болду.  
Баркөлдө жаткан Жакып бай,  
Алтымыш нарча төө алды,  
Экиден теңдеп таар алды,  
Куру кантип барам, деп,  
Курбалдаш Караногойго,  
Казы чыгаар бээ алды,  
Баласына энчи, деп,  
Тору бышты дагы алды.  
Баркөлдөн чыгып Жакып бай,  
Турпанга жете барганы,  
Дөбө -дөбө туруптур,  
 
Чоңжиндинин кырманы. 
Канча жылдан бер жакка,  
Жылкынын этин жебеген,  
Сагынып калган Ногойу,  
Бээни жарып таштады,  
Жакыпты кошо бакканы.  
Алты күнү жатыптыр,  
Буудайын төөгө артыптыр,  
“Келерки жылы келемин,  
Көчүрүп сени кетемин”,  
Ногойго Жакып айтыптыр.  
Муну Манас угуптур,  
“Келерки жылы келсин” –  деп,  
Көөнүнө бүгүп койуптур,  
Муну мындай таштайлы,  
Манас баатыр көкжалдын,  
Аты-тону, каруусу,  
Камдалганынан баштайлы.  
 
Манастын ат -тону менен каруу -жарактарынын 
дайындалышы  
 
Үйүнө барып Жакып бай,  
Жыйырмасын үйгө таштады,  
Кырк төөгө буудай -дан артты,  
Жетөөнө алтын -зар артты,  
Үчөөнө курут -май артты,  
Үч төөгө алып бирден эр,  
Чыңгышты көздөй жол тартты.  
Жуңканда Чыңгыш жатуучу,  
Батышты карай бет алып,  
Күндө аскер басуучу.  
Бай Жакып барды Чыңгышка,  
Келгенин Чыңгыш угуптур,  
Кеңири үйгө киргизип,  
Келтире конок кылыптыр.  
Үч күн өрүүн алыптыр,  
Чыңгыш хандын үстүнө,  
Жакып бай өзү барыптыр:  
- Кадырлуу Чыңгыш ханыбыз,  
Аманбы малы -жаныңыз?  
Аркаңыздан сенделип,  
Ээрчийбиз кыргыз баарыбыз.  
Баштагыдан беш бетер,  
Куттуу болсун өзүңө,  
Падышалык тагыңыз,  
Күндөй тийип душманга  
Сынбады сиздин шагыңыз,  
Күкүрттөн бетер күч алып,  
Күндө ачылды багыңыз,  
Алдыңа келген Жакып бай,  
Тилегим кабыл алыңыз.  
 
Арнап келген Чыңгыш хан,  
Санаты элүү нарыбыз,  
Кыркына теңдеп арттырган,  
Кызыл буудай даныбыз,  
Жагданга салып жүктөгөн  
Жети төөдө зарыбыз,  
Капка салып арттырган,  
Үч нарга аркан тарттырган,  
Курут менен майыбыз,  
Алдыңа келип арыз айткан,  
Аты Жакып чалыңыз.  
Ал канча дебестен,  
Бир көтөрүп салыңыз,  
Кабыл көрүп тилегин,  
Тартуу малды алыңыз.  
Келгенде сага кебим бар,  
Келбей койсом, Чыңгыш хан,  
Эминеден кемим бар?  
Энесайдан көчүрдүң,  
Балыкартка көндүрдүң,  
Бооз катынын жардыртып,  
Алооке деген калдайга,  
Куруп калган кыргызды,  
Ар жорукка көндүрдүң,  
“Манас туулат экен –  деп,  
Беш үйдөн бирден кондурдуң,  
Бирден кечил айылда,  
Конокко күндө кычырып,  
Молдолорду койдурдуң,  
Ногойго болдум короолош,  
Вазир  кылып ал койду,  
Кургак наамды алыпмын,  
Эч пайдасы болбоду.  
Сеникиби, Чыңгыш хан,  
Меникиби, Чыңгыш хан,  
Короого арбып мал толду.  
Тардык кылды Балыкарт,  
Барскоон ашып көчкөнмүн,  
Күнөстөн ары өткөнмүн,  
Айагы кууш суусу шар,  
Жылкыга болду жери тар,  
Күнөстө чыдап тура албай,  
Актокойго келип мен,  
Актокой атын өчүрдүм,  
Буурултокой ат койдум,  
Келгели жаман болбодум,  
“Куубаш Жакып” дечү эле,  
Балалуу Жакып мен болдум,  
Өзүм кары  бала жаш,  
Багың артык кишисиң,  
Мал -пулду алып алдыңа,  
Сага келдим мааналап.  
Актокойдо турганда,  
Арбытпады субайын,  
Айдап калмак кубалап.  
Чыдай албай ал жерден,  
Баркөлгө бардым мааналап.  
Сагындым Буурултокойду,  
Сага келдим аркалап.  
Айтканын Чыңгыш угуптур,  
Алып келген мал- пулун,  
Баарысын Чыңгыш алыптыр. 
Жакып менен жайлашып,  
Түйүндүү кепти байлашып,  
Буурултокой, Чаганды,  
Орто жерде араны,  
Өткөзүп берип Жакыпка,  
Хан кылып кагаз бериптир,  
Бай Жакыптын колуна.  
Бай Жакып болду “хан Жакып”, 
Баркөлдөн көчтү Алтайга,  
Айдап малын чаңдатып.  
Кыйалында Жакып бай:  
“Кыргыз менен чамалаш,  
Акбалта менен караандаш,  
Казак менен аралаш,  
Чогулуша консом, - деп,  
Жакшы- жаман күн болсо,  
Чогуу бирге болсом, - деп,  
Жөн жатпайт уулум Манас, - деп,  
Чоңойуп бойго толсо,” –  деп,  
Ойлонгон кеби бай  Жакып,  
Чыңгышка барып арыз айтып,  
Тилегине жетиптир.  
Колуна хандык катты алып:  
- Уруксат бер Чыңгыш хан,  
Кетейин, - деди аттанып,  
Төөдөн бирди албады,  
Чыңгыш хандын короого  
Алып кирип байлады,  
Бабырап Чыңгыш кеп баштап:  
- Ой, бай Жакып, - деп баштап,  
Кандыкты бердим мен сага,  
Эми кетип жатасың,  
Үйүңдү карай кур гана,  
Куру кетпей  ала кет,  
Буудайың, алтын -пулуңду,  
Мен алайын мунуңду.  
Күндө көчүп жүрөсүң,  
Ала кеткин нарыңды,  
Албаймын мен малыңды,  
Мине кет ылгап жоргомду,  
Кийе кет кылдап торкомду.  
Кабаттап тогуз тон койду,  
Коштоого тогуз ат койду,  
Аты-тонун баарысын,  
Албай Жакып койгону.  
- Куру кетесиң кантип? –  деп,  
Улам Чыңгыш торгоду,  
Балта айтып Жакыпка,  
Маалым эле башынан:  
“Манас минчү бир ат бар,  
Өзү сары кула тай,  
Ырысына уулуңдун,  
Душманынан табылар.  
Ошол тайда, Жакып бай,  
Эки-үч түрдүү белги бар:  
Ак сур кула түгү бар,  
Кулун даакы түшпөгөн,  
Учасында жүнү бар,  
Орто эшектей бойу бар,  
Жоон сабоодой колу бар,  
Өсө албай жүрөт корунуп,  
Жашырып бойун жаныбар. 
Мен да байкап жүрөйүн,  
Сен да байкап карагын,  
Илинип калса көзүңө,  
Кыйа өтпөгүн, Жакып бай”,  
Жакып бай мында келгели,  
Күн алтыга толгону,  
Келгенден Жакып бер жакка  
Балта айткан кула тай,  
Короого пайда болгону.  
“Кантип жылкы болсун?” –  деп,  
Ойунда Жакып ойлоду,  
“Төө жетелеп, тон кий» - деп,  
Жолун Чыңгыш торгоду,  
Эми Жакып турбады:  
- Короодо жүргөн мана бу,  
Жаш баланын малы экен,  
Деп кула тай сурады.  
Кула тайды сураса,  
Чыңгыш күлдү кырс этип:  
- Сураганың кула тай,  
Болосуңбу көөнүң жай?  
Кула тайды сен уксаң,  
Мана мындай жайы бар:  
Өз малымда короомдо,  
Куу чаар бээм болчу эле,  
Үч жылда бирден туучу эле,  
 
Үч жыл кысыр турчу эле,  
Алтайдын Айдыңкөлүнө  
Мындан качып барчу эле,  
Кардына бала бүткөндө  
Кайра келип алчу эле.  
Эки асыйда бир тууду,  
Кулуну кара туулду,  
Кара тай сулуу мал болду,  
Тулпарлык сыны бар болду,  
Ар кайдан сурап эл келип,  
Кулагым ызы -чуу болду.  
Күндө келип Алооке,  
Короомдон кетпей койгону.  
Ала албайт деп ойлодум,  
Ортого арбын мал койдум.  
Макул деп алды Алооке,  
Алооке берген арбын мал,  
Мага болду береке,  
Алооке бербей турбады,  
Кара тайдын колкосу,  
Үзүлбөй эки ай чубады.  
Кийинки жылы куу чаар бээ,  
Дагы бирди тууганы.  
Кедеңдин уулу Жолойу,  
Жеткире берип колкосун,  
Каалап туруп бул алды.  
Туубай үч жыл куру калды,  
Эки жыл кетти жоголуп,  
Табылбай чаар бээ койгондо,  
Күндө суроо салгамын,  
Элдин тынчын алганмын,  
Короого келип калыптыр,  
Үчүнчү жылы бул малым.  
Ошол жылы тууганы –  
Сен сураган кула тай.  
Жаңы бышты жазга асый,  
Кебетеси ушундай.  
Малды ээрчип кетпеди,  
Жашы бышты болгунча,  
Даакы жүнү түшпөдү.  
Жоон сабоодой буту бар,  
Саа жарайбы ушу тай?  
Анда Жакып муну айтат:  
- Алооке менен Кедеңдей,  
Каалап алып бергендей,  
Кайсы менин уулум бар ? 
Этегим жаап ката элек,  
Серек, Сыргак жаш балдар,  
Эшикке чыгып сийе элек,  
Арнап миниш ат тургай.  
Кардыгач кызым чоңойуп,  
Каралды болуп калды эле,  
Өзүмдү тартып калганбы,  
Өтө кароо малга эле.  
Короодон кетпес мал экен,  
Кардыгач минип жүрсө, деп,  
Көөнүмө кетип калды эле.  
“Сурасаң, Жакып,алгын,” -деп,  
Чыңгыш бере салыптыр,  
Басып барып жигиттер,  
Эринден чалып алыптыр.  
“Кош, эмесе,” –  деп айтып,  
Кол тартышып Жакып бай,  
Аттанып жолго салыптыр.  
Жакып бай кетип эми эле,  
Жаңгыр келип калыптыр.  
- Кеттиби, Чыңгыш, Жакып бай?  
Падыша Чыңгыш болсоң да,  
Өтө сенин пейлиң тар.  
Узаттыңбы Жакыпты,  
Көөнүн ачып кош кылбай?  
Жаңгырды карап алайып,  
Алдыңкы ээрдин жаланып  
- Береминби, бербеймин,  
Өзүм билем мал -пулум.  
“Таарынтты мени Чыңгыш” -деп,  
Айттыбы сага, Жаңгырым?  
Сурады каалап сур тайды,  
Албады андан башкамды,  
Сурап жатып тайды алып,  
Эмеле Жакып аттанды.  
Тайдын жайын мен айттым,  
Болбой Жакып алганы... 
Угуп Жаңгыр делейип,  
Тиктеп калып элейип:  
- Катыгүн, Чыңгыш, не дейсиң?!  
Сур тайды бердим, не дейсиң?  
Сур тайды ага бергениң –  
Падышалык тагыңды,  
Башында белги бергениң!  
 
Хан болдум деп калдайып,  
Колуңду керип далдайып,  
Малдын жайын билбейсиң,  
Алооке алган кара тай,  
Алгара болду билдиңби?  
Жолой алган сур тайың,  
Ачбуудан болду көрдүңбү?  
Сур тайды көзгө илбедиң,  
Суурултуп таптап минбедиң. 
Айткан кепке кирбейсиң,  
Малдын жайын билбейсиң,  
Буту чийдей начар, деп,  
Көңүлүңө илбейсиң.  
Ал Аккула деген ат болот,  
Ай-ааламга даңк болот.  
Не бересиң Жакыпка,  
Багың качып жоголот!  
Кеттиби деп Жакыпты,  
Сурагалы келбедим,  
Үч күндө бирден көрчү элем,  
Жакыпка берген сур тайды,  
Көргөнү бүгүн келгенмин.  
Көңүлүмө толбоду,  
Көркоо Чыңгыш бергениң!  
Жаңгырдан угуп жеме кеп,  
Бир жигитин желдирди,  
Ылдам алып келгин, деп,  
Келаткан Жакып ылдамдап,  
Аркасын карап делдеңдеп,  
Айылдан чыкты чабаган,  
Жакыпты карай делбеңдеп.  
Жакыптын кетти көөнүнө:  
“Сур тайды доолап келет”, деп.  
Алдында кайкы ач белес,  
Желип чыкты энтелеп.  
Жетегинде сур тайы,  
Сүйрөлүп баспай темселеп,  
Нарларын белден ашырды,  
Жоролорду жетелеп.  
Аңгычакты чабаган,  
Жете келди энтелеп,  
Айтып кепти келгенде,  
Агытып ийди мына деп.  
Айдап көрсө чабаган,  
Арык сур тай баспады.  
 
- Хан болбой катып калгыр!–деп,  
Ушуну доолайт малым, –  деп,  
Артынан келген чабаган,  
Чокуга чаап таштады.  
Чабаган кетти элине,  
Жакып бай чыкты туу белге,  
Жете келди кула тай,  
Төө артынан бир демде.  
Карады Жаңгыр далыны,  
Калды сур тай бир жерде,  
“Айдасам баспай койду” –  деп,  
Чабаган айтып келди эле,  
Эч кимдин иши болбоду,  
Унутуп баары койгону.  
Кишинеп жете барганда,  
Жетелеп Жакып алыптыр,  
Алып кетип калыптыр,  
“Буудайга сатып алган”, - деп,  
Ошого аты калыптыр.  
Баркөлгө барып бай Жакып,  
Анда турбай байыр алып,  
Буурултокой көчүптүр,  
Чыңгыш берген катты алып,  
Буурултокой келгенде,  
“Хан Жакып” деген атты алып.  
Жакып бай көчүп келгенде,  
Хан Ногой небак өлүптүр,  
Ногойдун калган эл -журту,  
Кан Жакыпка көнүптүр.  
Кийинки жылы күз болду,  
Турпанды көздөй бет алып,  
Аттана турган кез болду.  
Жетекте төөсү жүз болду,  
Жолдошу элүү эр болду,  
Жетегинде Жакыптын,  
Үч токумдуу ат болду.  
Аттардын тыңын ылгатып,  
Токулгасын чыңдатып,  
Аттанмак болду үч күндө,  
Турпанды көздөй жол тартып.  
Жакып бай турду Чыйырга,  
Уккан кебин бүт айтып:  
- Жүрүүчү эле сур тайды,  
Агаң Балта дөө айтып,  
Берип койуп алдында,  
Чыңгыш алды бир тартып,  
Жете келди аркамдан,  
Жетелип келдим мен кайтып.  
Кебетеси -кешпири,  
Керекке келер тай эмес,  
Билет десе Балтаны,  
Бул айтканы кайсы кеп?  
Чыйырды айтат кепти угуп:  
- Жакып хан, уккун, көөн буруп,  
Сур тай мында келгели,  
Ийип кетет эмчегим,  
Кээ-кээсинде буулугуп,  
Сага айтып эп көрсөң..  
Берейин буудай деп жүрөм,  
Эмчегим саап сүткө жууп,  
Ырысына уулуңдун  
Койгон окшойт бир бээ тууп.  
Пулуңду берип жалдадың,  
Колкосуна пулуңдун,  
Кандык атты сен алдың,  
Үч жылдан бери ажарлык,  
Кырк нарга жүктөп буудайды,  
Сур тайды сатып сен алдың.  
Сен албадың сур тайды,  
Айдады Манас буудайды,  
Балта айтып жүрүүчү,  
Аккула ушул турбайбы!  
Борсулдап күлүп бай Жакып:  
- Оо, Чыйырды байбиче,  
Айбанга эмчек ийди, деп,  
Айтканың кандай кеп эле? 
Көзүм менен көрөйүн,  
Саап көрчү эме эле.  
Жакыптын кебин укканда,  
Зыркырап эмчек ийди эле,  
Чыныга саады Чыйырды, 
Чийдей агып куйулду,  
Өзү менен эмчектеш,  
Эненин  сүтүн буйурду.  
- Дагы ийим бир сүтүм,  
Ийбей туруп калды, - деп,  
Уулуң менен эмчектеш,  
Дагы бирөө барбы? –  деп,  
Кеп кылбай Жакып калыптыр,  
Ак буудайдан кочуштап,  
Байбиче сүткө салыптыр,  
Сур тайга суна берди эле,  
Берип көнгөн немедей,  
Ирмеп сур тай жеди эле,  
“Аккула Манас эмчектеш”  
Дегени ушул кеп эле,  
Негизи тулпар Аккула,  
Түбү Чыңгыш малы эле.  
Жол керегин бүт камдап,  
Белендеген Жакып бай,  
Эртең менен аттанат.  
Баркөл, Турпан арасы,  
Он эле күндүк жер эле.  
Алтайдан мында келгенче,  
Кырк күн өттү жөн эле,  
Толук жүзчө нар менен,  
Калдайган кара эл менен,  
Бай Жакып келип түшкөнү,  
Караногой кемпири  
Чай кайнатып түтпөдү.  
“Бай Жакып  быйыл келет”, деп,  
Караногой жүрүүчү,  
Жол керегин белендеп.  
Кысыр эмди тай, тайлак,  
Конокко сойуп Чоңжинди,  
Төө сойуп конок кондурду,  
Томсоруп карап олтурду.  
Чоңжинди Мажик жүгүрүп,  
Коноктун алды жатканда,  
Аркасы жатып атканда,  
Караногой, бай Жакып,  
Масылет кылып жатышат:  
- Жүз төөдөн ашкан жүк болсо,  
Сап алтынга сатканга.  
Чоңжинди, Мажик угуптур,  
Экөө кеңеш кылыптыр,  
Кеңиши мунун тыныптыр.  
Алгачкы жылы бай Жакып,  
Алып келген тору тай,  
Тоотору атка конуптур,  
Мажиктин аты болуптур.  
Чоңжинди айтат Мажикке: 
- Тилимди алсаң сен, Мажик,  
Биз турбайлы бул жерде.  
Пулду көрсө сүйүнгөн,  
Малды көрсө жүгүргөн,  
Атам карик киши эле.  
Мал бактырып биздерге,  
Жайыбызча койобу?  
Эркин өскөн Жакып кан,  
Айткан сөзгө болобу,  
Эл жаткан кезде коболу,  
Жаман жылкы болбойт го,  
Энчиңе алган тору тай,  
Быйыл бышты, жазга асый,  
Жарашыгы бир далай.  
Үч ай минсең чалдырбай,  
Минерге чыдайт тору тай,  
Шек берип сырын алдырбай.  
Мен атамдын атын минейин,  
Жетелеп келген аттарын,  
Аны кайдан минейин.  
Майболпоч баары бош жылкы,  
Жетелеп жүрүп какырда,  
Ысыкка күйүп жүрбөйүн.  
Конушун уктук булардын,  
Көргөнмүн жолун билемин,  
Чыйырды менен тилдешип,  
Сен экөөбүз бирлешип,  
Чыйырдыдан угалык,  
Акбалта менен сүйлөшүп,  
Анан жумуш кылалык.  
Төө жетелеп, ун артып,  
Боз ала чаң болгунча,  
Ушул кеңеш ылайык.  
Кеңеш кепке катышып,  
Жанына азык байлашып,  
Абыдан көөнүн жайлашып,  
Айылдан кетти аттанып.  
Бурулбай булар аттанды,  
Туйбай анда эл калды.  
Айал кылып турбады,  
Алда канча жол басып,  
Ортодо конуп жатпастан,  
Ат өргүтүп баспастан,  
Эрте басып, кеч жатып,  
Кээ бир жерде түн катып,  
Алтай менен Баркөлдүн,  
Ортосунда бел экен,  
Салбарды деген бел ашып,  
Жакып байдын айылына,  
Жетип калды жанашып.  
Күүгүм кире күн бата,  
Айылдын алды жуп жата,  
Ажылдатып иттерди,  
Ызы -чуу кылып камата,  
Жакып байдын үйүнө,  
Бастырып келди жанаша.  
Чыйырды күмөн кылуучу:  
“Бай Жакып барса ал жерге  
Балам качып келер, - деп,  
Ак сүтүм берген эмизип,  
Акый демди билер, - деп,  
Күндүз келсе көрүнөө,  
Түндө келсе короого,  
Үйгө басып кирер”, - деп,  
Ит ажылдап камады,  
Жата элек үйдө Чыйырды,  
Эшикке чыгып карады.  
Көрүндү көзгө келаткан,  
Эки жандын карааны.  
Караанды көрүп Чыйырды, 
Эргип көөнү кош болуп,  
Тура албай калды токтонуп,  
Алдынан утур барыптыр,  
Караса уулу Манасы,  
Алдынан чыга калыптыр.  
Жанындагы баланы,  
Уккан мурун кабарды,  
“Ар качан Мажик экен”, деп,  
Бетинен өптү баланы.  
Манастын мойнун кучактап,  
Желкесинен бир жыттап,  
Токтобой кетти Чыйырды,  
Көзүнүн жашы бурчактап,  
Бакдөөлөт чыкты аңгыча,  
Узун көйнөк булактап.  
Баатырды келип кармады,  
Бооруна басып калганы.  
Үйүндөгү бүлөнү,  
Атынан айтып чакырды,  
Аксарбашыл айттырды,  
Сары эчкисин мууздатып,  
Садагасын кактырды.  
Бар кийимин чечтирди,  
Короодо бозой жылаңач,  
Бүт кийимге жеткирди,  
Алып кирип баланы,  
Сылап -сыйпап жаткырды,  
Сүйүнгөндөн Чыйырды,  
Уктабай таңды аткырды. 
Эртең менен болгондо,  
“Элдер көрүп турсун” –  деп,  
Дагы улак чаптырды.  
Бээден сойуп той берип,  
Келген элге эт берип,  
Эки күн өрүүн алдырды,  
Ээрчитип алды Манасты,  
Чыңгыштан алган сур тайды,  
Басып барып карашты.  
Баатырдын үнүн укканда,  
Аркырап сур тай кишинеп,  
Байкап көрсө ушул тай, 
Буттары ничке, кичинек,  
- Эмчегим ийип кетти, - деп,  
Чылап буудай бердим, - деп,  
Жаныбарым ушул тай,  
Көнгөн аттай жеди, - деп,  
Атаң алып келиптир, 
Тайатаң Балта кеби, - деп, 
Арнаган аты экен, - деп.  
Атайын барып карады,  
Көкүлүнөн каңтара,  
Куйрукка чейин сыласа,  
Түшпөй жүргөн курсак жүн,  
Түк бирөө да калбады.  
Колун тартып алганда,  
Керилип сур тай суналды.  
Кулакта күйгөн шамы бар,  
Маңдайында багы бар,  
Соорусуна карасаң,  
Салаа -салаа калы бар,  
Бабай Өмүр сылаган,  
Ошол калды билип ал.  
Тутам болуп кадоодой,  
Азуусу чыкты жаныбар.  
Курсагын жыйып тартылган,  
Кулагы жалдан артылган,  
Он беш күн болгон байлаган,  
Аркардай көзү жайнаган,  
Мындай сулуу чыкпайт го,  
Төрт айактуу айбандан.  
Жал, куйругу түпөктөй,  
Тумшугуна караса,  
Сымга тарткан күбөктөй,  
Бүткөн бойу жарашык,  
Күмбөзгө тарткан сүрөттөй.  
Айран -азыр калыптыр,  
Чылбырынан канкоруң,  
Жетелеп атты алыптыр.  
Үйгө келбей акырда:  
- Тайым Балта кайда? –  деп,  
Дайынын сурап калыптыр,  
Сураганда Чыйырды,  
Ачыгын айта салыптыр:  
- Тайың Балта сурасаң,  
Акчамбылдын төрүндө,  
Агалаташтын белинде,  
Жон атагын айтканда,  
Аралкөлдүн жээгинде.  
Зар болуп жүрөт тайакең,  
Сендей, балам, жээнине,  
Кулагың салып угуп тур  
Энеңдин айткан кебине.  
Атаң карик, сээри пас,  
Сен албагын көөнүңө.  
Аксакал уулдай талтаңдап,  
Жата албайсың төрүнө.  
Ашөпкө бир мал сойулса,  
Чатак салат көрүнөө.  
Тайыңа барып таанышкын,  
Мында турбай а көрө.  
Мурун кыргыз, калмактан,  
Маанайы жаман пас болгон,  
Баштан -айак калмактар,  
Бул кыргызга кас болгон.  
Айрыкча сени туулат деп,  
Кылбаганы аз болгон.  
Тирүүлөй катын сойдурган,  
Кардынан бала суурушкан,  
Каратып туруп жардырып,  
Кардынан канын чууруткан.  
Айдап кыргыз биздерди,  
Ар кайсы жакка кул кылган.  
Тайың Балта ал жерде,  
Айланасы бүт калмак,  
Айласыз бүгүн тар жерде.  
Күндүз барбай кеч баргын,  
Күүгүм кире ал жерге.  
Дөбөдө үч үй туруучу,  
Үйүнүн бирөө ашкана,  
Мейман кирет бирөөнө,  
Өзү жатат бирөөнө,  
Бейчеки адам кире албайт,  
Уруксатсыз үйлөргө.  
Үй белгиси бул, балам,  
Мал белгисин айтайын,  
Көөнүң койуп кулак сал.  
Агала сайдын ташында,  
Сарала көлдүн сазындай,  
Боз чаар чаптын тигиндей,  
Жээрде, тору билинбей,  
Кара буурул, кызыл сур,  
Минилбеген баары кур.  
Тайыңдын уксам жылкысын,  
Таанымал элге мына бул.  
Калган элде жылкы бар,  
Бир өңчөй болот жылкылар.  
Акбалтанын малындай,  
Мындай жылкы аз чыгаар.  
Короого жылкы байлатпайт,  
Жакын айыл кондуруп,  
Коңшуларын жыргатпайт.  
Ажылдатып ит бакпайт,  
Кир дебесе үй ээси,  
Үч үйгө киши баш бакпайт.  
Күндүз барсаң эл көрөт,  
Эрдемсип алган калмактар,  
Эмеле келет тебейлеп, 
Какшатпагын энеңди , 
Ыйласам жашым себейлеп.  
Айтып болуп бар кебин,  
“Ажырап балам кетет” , - деп,  
Чыйырды ыйлап жиберет.  
Бала да болсо кара көк,  
Айтып болгус иши көп.  
Сур тайды минип куулжуп,  
“Болду, эне, болду, - деп,  
Жүргүн, Мажик, жүргүн” –  деп,  
Бастырып кетти айылдан.  
 
Айылдан балдар кеткенде,  
Чыйырды менен Бакдөөлөт,  
Тиктеп турду карашып,  
Көрүнбөй көзгө карааны,  
Көп ыраакка кеткенче,  
Жолунда Магдым үйү бар,  
Жолу каткан Чоңжинди,  
Жаш баладан кыйын ал.  
“Никесинде Жакыптын,  
Магдым да мага эне –  деп,  
Учурашпай кеткенде,  
Жүз көрүшсөк бир кезде,  
Мага айтар жеме”, - деп,  
Кайрылыш жолго салганы,  
Кайран Мажик жанында,  
Калдайып жетип барганы.  
Эшикте Магдым бар экен,  
Атынан жерге түшүрбөй,  
Эңкейтип өптү баланы.  
Улуусун Серек дээр экен,  
Кичүүсү Сыргак бала экен,  
Ошол жылы жетиге,  
Чыгып калган чагы экен.  
Караса көздөн от жанып,  
Чыңаган темир өңдөнүп,  
Беттешип жоого киргендей,  
Белсенип найза өңөрүп,  
“Ээрчитер иним бардыр”, -деп,  
Эңкейип Манас көтөрүп,  
Серекке көзүн салбады,  
Көтөрүп алды Сыргакты.  
Ал күнү жатып конушту,  
Айабай конок болушту.  
Эки уулдуу катын эркелеп,  
Малайлары энтелеп,  
Тай-кунанга арда эмген,  
Тайлак төөнү жетелеп,  
Конок кылып кондуруп,  
Эртең менен Чоңжинди,  
Кош эмесе, деп койуп,  
Токуп кула ат минди.  
Алтайды көздөй бет алып,  
Ал экөө жолго салыптыр,  
Арада канча күн басып,  
Чамбыл ташка барыптыр.  
 
Кишиден кепти сурабай,  
Чыйырды айткан мал түрүн,  
Унутуп ойдон чыгарбай,  
Жылкыны көрүп тааныды.  
Баш–айагы бир күндүк,  
Жерге жылкы жайылды,  
Алтымыш уруу аралаш,  
Белгилүү жылкы табылды.  
Бурулуп артка кайрылды,  
Кайкыга чыгып карашып.  
Алдында турган айылды.  
Чыйырды айткан чын экен,  
Балтанын айылы табылды.  
Ортосу агын коо экен,  
Өйүз–бүйүз секичек,  
Эл конуучу жер экен.  
Бир жагында үч үй бар,  
Балтанын үйү ал экен.  
Бир жагында көп айыл,  
Байкады муну жаш балдар,  
Тигилүү катар үч үйгө,  
Эртеден –  кечке жан барбай,  
Короонун аркы четинде,  
Жөлөңкө тартып төш жакка,  
Олтурган анда бирөө бар,  
Чоңдугу опсуз көрүндү,  
Жүрөгү жок жан көрсө,  
Ошол жерде алгындай,  
Мойнуна жакын өлүмдү.  
Тогуздан атка сүт артып,  
Токтоосуз келет жылкычы,  
Кирип -чыгып жатышат,  
Үч үйдүн бирин ачышып,  
Сүтүн куйуп сабаага,  
Токтобой кайра кайтышып,  
Келип турат артынан,  
Дагы сүтүн артышып,  
Күн бешимге толгондо,  
Жылкысын койду агытып.  
Кийинки сүтү кырк атта,  
Эл ичүүчү кымызы,  
Өйүзгү айыл баш жакта.  
Баарын көрдү жумушун,  
Байкап билип алышт ы, 
Көз байланган бүүрүлдө,  
Байагы киши олтурган,  
Капыстан чыга калышып.  
Ороздунун Чоң Балта,  
Бойу тоодой төө Балта,  
Акылы артык адамдан,  
Далайды билет бир канча.  
“Анык Манас болгондо,  
Келер кези болду, “ –  деп,  
Эсептеп билчү жыл -айын, - 
Тогузга жашы толду, - деп, 
Эки күндүн ичинде,  
Келсе келип калар, деп,  
Карбаластап келишсе,  
Калмактар туйуп алар”, - деп,  
Кашатка чыгып олтурган.  
“Эртеден кечке карайм, - деп,  
Келбейт экен балдар –  деп,  
Кечигип калды кандай? –  деп,  
Унутуп ай -күн эсебин,  
Чалалык менден кайдан?”  – деп,  
Келбей койгон кезинде,  
Үйүнө кирген кайгы жеп.  
Кирген менен үйүнө,  
Тизесин Балта бүгө элек,  
Көчүгү жерге тийе элек,  
Ат дабырты угулду,  
Кулагына дүпүлдөп.  
Кайра Балта жүгүрөт,  
Сүйлөнүп калды катыны:  
- Жаш бала кезиң болбосоң,  
Балта дөө атың сен болсоң,  
Эртеден -кечке талаада,  
Үйүңө кирбей олтурсаң,  
Оозуңа наар салбасаң,  
Шамда кирип эшиктен,  
Олтуруп орун албасаң,  
Жеңилип калдың не мынча?  
Бейлиң сенин эң жаман!  
Кашкайып Балта кеп кылбай,  
Кайрылган бойдон унчукпай,  
Эшикке чыга калыптыр,  
Аттарын байлап кадаага,  
Эшигинин алдына,  
Балдар келип алыптыр.  
Салам айтып кобурап,  
Алабы -албай койдубу,  
Ээги араң кыбырап.  
Чыккан бойдон түз басып,  
Аттарга барды чукулдап.  
Айлана басып кула атты,  
Тегеренип карады,  
Эңсеп жүргөн Балтанын,  
Эсинде малы байагы. 
“Бабай Камбар олуйа,  
Сылаган тагы барбы?” –  деп,  
Соорусун байкап карады.  
Калемдин учу чийгендей,  
Беш колдун тагы турганы!  
Аттарды чечип жетелеп,  
Алдындагы терең коо,  
Ичи терең жар экен,  
Терең жардын ичинде,  
Жер казган үйү бар экен,  
Үч жылдан бери камынып,  
Олтурган журту ал экен.  
Балтанын андай кылганы,  
Төлгөчү калмак Эленкир,  
Балта менен короолош,  
Айылдан бирге бар экен.  
“Көрбөсө билбейт аны, - деп,  
Көзү көрсө белгини,  
Күмөн кылып калар” –  деп,  
Камынып жүргөн чагы экен. 
Жер үйгө атты байлады,  
Балта көөнүн жайлады.  
Ээрчитип кирди үйүнө,  
Келген эки баланы.  
Мажик эшик ачканы,  
Балта баштап башканы,  
Ортодо кирди арстаны.  
Оройун көрүп баатырдан,  
Балта дөөнүн кемпири,  
Өлүп кете жаздады.  
Жыгылчудай кыйшайып,  
Араңдан -зорго тас калды.  
“Ар качан Балта айтуучу,  
Атын уккам, көрбөгөм,  
Жээнибиз биздин Чоңжинди,  
Ушул болду бекен?” –  деп,  
Ойуна кетти бир күмөн.  
 
Энтелеп катын жүгүрдү,  
Кыскартып жеңин түрүндү.  
Бал чайкаган кымыз бар,  
Капакка салган майы бар,  
Каймакка бышкан наны бар,  
Казы -карта аралаш,  
Кертип койгон дагы бар,  
Алып келе калга ны. 
Чыгданды көздөй басканы, 
Чыгдандын оозун ачаарда,  
Атынан Балта айтканы,  
Азгаштырып кемпирди,  
Башка бир ишке жумшады.  
Ээрдин тиштеп каш бүркөп,  
“Бербегин”, деп айтканы.  
Сыр алдырбай кемпири,  
Кайнатып койгон чайды алды,  
Ачыткан максым жарманы,  
Бышырып койгон токочун,  
Алып келип койгону,  
Алып келген тамакка,  
Келген балдар тойбоду,  
Ошону менен унчукпай,  
Жаткырып муну койгону.  
Жол басып келген балдардын,  
Уйкудан көзү катыптыр,  
“Көрүнөрбү укмуш” –  деп,  
Уктабай Балта жатыптыр,  
Бир убакта кол серпип,  
Чоңжинди төшүн ачыптыр.  
Чарадай жерге ак түшүп,  
Жабыкбаштын үстүнө,  
Үзүгүнө так түшүп,  
Кут куйулган немедей,  
Жапжарык болуп шам күйүп,  
Көрүп Балта күйүгүп,  
Кооп чыга жүгүрүп,  
Жан -алы калбай сүйүнүп,  
Жакасын кармап эшикте,  
Жараткандын жолуна,  
Жетимиш кой арнады,  
“Эрте менен болгондо,  
Элге бөлүп берем” –  деп.  
Кайра кирип жатканы,  
Койнундагы катынга,  
Муну Балта айтпады.  
Агарып сүрүп таң атты,  
Кул-күңдөр түндүк тартышты,  
Акбалта койду жемелеп,  
Үйгө кирбей кайтышты.  
Өзү басып Балта  дөө,  
Үңкүрүнө барганы,  
Аттар турган байлалуу,  
Ал үңкүрдүн ичинде,  
Нечен чөптөр камдалуу.  
Оозуна салды килитти,  
Түк туйгузбай кишиге,  
Катыны дагы билген жок,  
Өзү билет ичинде,  
Үйүнө кирбей акырып,  
Эшигинин алдында,  
Жылкычысын чакырып,  
Тогуз -ону келиптир,  
Үнүн угуп шашылып,  
- Жылкычы башы Тилекба й, 
Мен айтам кебим, уккун жай,  
Ушундан нары жөнөгүн,  
Үйүңө кирип олтурбай.  
Түгөнгүс менин малым бар,  
Өзүң дайнын билесиң,  
Менден жакшы Тилекбай,  
Жашы менен карысы,  
Түк көзүнө карабай,  
Алдыңкысы жети жыл,  
Андан калса беш жылдык,  
Амалсыз болсо үч жылдык,  
Туубай калган ак боздон,  
Өңдөрү келген окшоштон,  
Башка малдан кошпостон,  
Жетини ылгап табыңар,  
Бээ байланып болгунча,  
Алып келе калыңар.  
Жаз жарыды, бээ байлап,  
Ошондон бери мен Балта,  
Унчукпай жүргөн жайым бар,  
Үлүш бербей койду деп, 
Үмүт кылды айылдар,  
Сойууга жарап калгандыр,  
Семирип эми малыңар.  
Балтадан угуп кабарды,  
 
Тилекбай алды чабарды,  
Алтымыш киши жылкычы,  
Айылда бирөө калбады.  
Ылгап туруп туу тандап,  
Жети жылдык бирөө экен,  
Беш жылдыгы эки экен,  
Үч жылдыгы төрт экен,  
Балтанын тапкын дегени,  
Санаты мунун жети экен.  
Кармашып жети бээ алып,  
Жетелетип жанына,  
Жети киши котчу алып,  
Жылкычы Тилек жетиптир,  
Энди Балта нетиптир,  
Жети жылдык боз бээни,  
Алып калды үйүнө,  
Беш жылдыктан эки бээ,  
Байлап койду кермеге.  
- Үч жылдыктан төрт бээни  
Алып барып айылга,  
Төрт үйгө төрттү сойуңар,  
Күн кечкирип кетпесин,  
Ылдамыраак болуңар,  
Тартылуу түндүк ак үйлөр,  
Такырайтып койуңар.  
Жети сабаа кымыз бар,  
Тилекбай, сенин үйүңдө,  
Келген элдин колуна,  
Айак үзбөй сунуңар.  
“Кенен кыргыз эли” –  деп,  
Келип кеткен калмакка,  
Аңгеме болсун мунуңар,  
Өзүм жаткан үч үйгө  
Жан бастырбай койуңар!  
Үч үйүнө караштуу,  
Казанчы алты уулу бар,  
- Жети жылдык боз бээни,  
Жик чыгарбай сойуңар,  
Салынбасын төрт туйак,  
Андан башка этинен,  
Аш болбоочу кишиге,  
Кошуп безин салбасын,  
Аты ичеги калбасын . 
Катуу эмес асталап,  
Орто карта кайнаткын,  
Ыгы менен туз салгын,  
Шылтоо кылып татпагын,  
Байбичесин жумшады:  
- Карап өзүң башкаргын!  
Бейчеки отту жактырбай,  
Бирөөгө тузун таттырбай,  
Башкаларга чыгарып,  
Угузуп элге жап кылбай,  
Маалында этин бышыртып,  
Чараларга чыгартып,  
Ажыратып жилигин,  
Сом эттин баарын бир бөлүп,  
Өзү карап олтуруп,  
Алты уулга тууратып,  
Кол жуудуруп балдарга,  
Алдына койду сөөк тартып,  
“Жейт экен кандай этти?” –  деп,  
Байкайт Балта көз салып.  
Бирден алып жиликти,  
Сыйра кармап оозуна,  
Бир эле салат Чоңжинди,  
Мажик менен Чоңжинди,  
Жилик этин бүт жеди:  
Аңгычакты болбоду,  
Туураган эти келди эми.  
Чараны тарта бергенде,  
Жигитти чыгып кет, деди,  
Чоңжинди, Мажик ал экөө,  
Ошол үйдө эт жеди.  
Жеткилең жети албады,  
Жей албай Мажик калганы,  
Жетик тууган Чоңжинди,  
Этин эмес шалдаган,  
Чыгын кошо жалмады,  
Үч жылдан бери камданып,  
Дайарланган Акбалта,  
Үч өгүздүн терисин,  
Кермегин жакшы кандырып,  
Карагай ышка төндүрүп,  
Жел киргизбей көмдүрүп, 
Орду менен тиктирип,  
Жык толтура койдуруп,  
Бишкек менен токмоктоп,  
Талкуулатып урдуруп,  
Эр жагында сабаасы,  
Баш көтөрүп Балта дөө,  
Ал балдарды карады.  
-Сен экөөң жаш, мен кары,  
Тартынбай ич, деп, кымыздан,- 
Көрсөтүп койду сабааны.  
Алты жашар баланы,  
Ичине салып олтурса,  
Чыгалбай уктап калгындай,  
Балта дөөнүн айагы.  
Мажик ичти тогузду ,  
Айак менен Чоң жинди,  
Удаа ичти отузду.  
Ичпей Мажик калганы,  
Төрт бурчунан сабаанын,  
Түрө Манас кармады,  
Дем албай ичип шимирди,  
Түбүндө неме калбады.  
Күрпүлдөп жаткан сабаасы,  
Шылбырап жатып калганы,  
Кыйалында Балтага,  
Кыраан баатыр жарады.  
“Алыстан келген арам , -деп,  
Ушул бойдон уктаса,  
Жеген майы, эт сиңбей,  
Болбой калар бала, - деп,  
Балта кепти баштады, - 
Жоокалатып турам” - деп.  
-Окшош эки баласың,  
Кеч кирип түндө жаттыңар,  
Эми кайда барасың?  
Ким болот атаң? Айтыңар,  
Туйук келип жөн кетпей,  
Туйундуруп кайтыңар.  
Экөөңдүн атың ким болот?  
Угушуп сурап билбесек,  
Эл-журтуң ким болот?  
Атаң менен энеңдин,  
Баарын айткын балдарым.  
Тайыңды кошо сурайын,  
Жашырбай айткын бар жайын.  
Ачка жаттык түндө, деп,  
Көңүлүңө албаңар,  
Көрүнөө көзгө көрсөтүп,  
Болгон  ишти айта сал.  
Балта сурап токтолду,  
 
Баатыр тууган Чоңжинди,  
Баш көтөрүп козголду:  
- Жерибиз Алтай, Кеңтокой,  
Журтубуз кыргыз хан Ногой,  
Атамдын аты Жакып бай,  
Балта деген тайым бар,  
Тайымдын жүзүн көрсөм деп,  
Атайын келген жайым бар,  
Издеп келсем айлыңа , 
Тааныбай турган жайың бар.  
Энемдин аты –  Чыйырды,  
Өзүмдүн атым –  Чоңжинди,  
Баргын деп тайың журтуна,  
Энем мени жиберди.  
Кыргыздардын ичинде,  
Ойшун деген бар экен,  
Ойшундардын ичинде,  
Караногой кары экен,  
Аты Мажик мына бул,  
Ногойдон туулган бала экен,  
Жайын айтып жиберди,  
“Кепке жетик экен” - деп,  
Жайын Балта билди эми.  
Олтуруп Балта сөзүн жай:  
- Турпанда жүрөт деп уктум,  
Бардыбы, жээним, Жакып бай?  
Өзүң айдап аш тапкан,  
Буудайга алган малыңбы,  
Эшиктеги кула тай?  
Атым менин Балта дөө,  
Сага камдап жүргөнмүн , 
Кийериңе күрөөкө,  
Эми сырга келебиз,  
Сөз чыгарба бирөөгө.  
Ороздудан бер жакка,  
Ортодо өткөн көп ишти, 
Олуттуу айтып Балта дөө,  
Чоңжиндиге билгизди:  
- Кыргыздын иши оң келип,  
Тилегин колго тийгизди.  
Сени чыгат деп айтып,  
Калмактардан билгичи,  
Жакшы- жаман дебестен,  
Ийинге бизди сийгизди,  
Бүгүн -эртең өрүүн ал,  
Бүрсүгүнү жолго сал.  
Артыңдан кууп бул жерге,  
Бөөдө жаңжал болбосун,  
Келип калса Жакып бай.  
“Жүргүнүң, үйгө, баскын, - деп,  
Чоңойо элек жашсың, - деп,  
Атайын барсам сени издеп,  
Эмне үчүн качтың? –  деп,  
Адамзат оозунан,  
Э, балам, чыга берет, айтса кеп,  
Күүгүм кирип барата,  
Көз байланган убакта,  
Шам чырагын алдырып,  
Ат токумун жам кылып,  
Казган үйдү көрсөттү,  
Сур кулага салдырып.  
Жасаткан экен Акбалта,  
Байлыгына төндүрүп. 
Ээр- токумун келтирген,  
Сап алтынга көмдүрүп.  
Ноктосу жибек кенептен,  
Кармап турган немедей,  
Эп келтирип ченеткен,  
Жүгөнү бугу кайыштан,  
Өрмө көгү жүз бештен,  
Көкүлүн көзгө кертирген,  
Көкүлдүгүн келтирген,  
Эркек жагы ургаачы,  
Учуна тогоо тактырган,  
Ичине темир кошпогон,  
Уйуткан сары алтындан,  
Жагоолору сап алтын,  
Жалтылдаган сары алтын.  
Ооздугунан башкасы,  
Көмкөрмөсү баары алтын,  
Көмкөрмө көөхар беш жерде,  
Кем- керчи мунун жок эле.  
Токуган атка ээринин,  
Арбынын көрчү кебинин,  
Камдап жүргөн Акбалта,  
Манас сындуу эринин.  
Алдыңкы кашы карк алты н, 
Кийинки кашы чылк күмүш,  
Эки каптал эн темир,  
Эптеп кылган аккаңгы ээр,  
Таманы темир куйма алтын,  
Үзөнгүнүн баары алтын,  
Көмөлдүрүк шалдыркан,  
Тумарчасы алтындан,  
Кара темир кошпостон,  
Күмүшкө алтын жаптырган,  
Куйушканы куйма алтын,  
Жетимиш көктөн тарттырган,  
Олоңдору ой алтын,  
Ойуштуруп токуган,  
Көрпөчөсү байандос,  
Көргөндүн көөнү болор кош.  
Акбалта эми кеп айтты:  
- Ай, Манасым, - деп айтты,  
Алыскы жолго барасың,  
Чубагым, жолуң болсун бош,  
Чубак деген уулум бар,  
Болот го бир күн саа жолдош.  
Бүгүн кошуп жиберсем,  
Эки жашынын кеми бар,  
Быйыл жашы жетиде,  
Жетиле элек чени бар.  
Бир жагында карасам,  
Айткан сөзгө тил албай,  
Ашыкмараак жери бар.  
Биргелешип кетерсиң,  
Түбүң бирге тууганың,  
Азыркысы тайың ал.  
Аттанып жолго саларга,  
Ашыкпай жүргүн, чунагым. 
Батышты  алгын маңдайга,  
Жаныпты көздөй ыңгайлап,  
Самарканга барарсың,  
Самаркандын үстүндө,  
Белсаз деген жери бар.  
Жамгырчы менен Шыгайдын,  
Олжого кеткен моңгулга,  
Ошондо сенин элиң бар,  
Оолугуп кетпей, чунагым,  
Ойлонуп айткан кебимди ал.  
Баш көтөрсөң Алтайдан,  
Баш бербейт калмак биздерге.  
Баш бермек эле турмайлык,  
Тебелейт калмак күн -түндө.  
Көкжалдык менен сен калып,  
Көгөрүп жүрүп мен калып,  
Кыйратып калган кыргызды,  
Кызын калмак эл алып.  
Болотко деймин ойлосом,  
Ал кезекте кыйналыш.  
Эл четинен чыгалы,  
Эл бүлүнткөн моңгулга,  
Эптеп уруш кылалы,  
Бир четинен жылдырып,  
Жер бошотуп алалы.  
Быйылкы жылы камынам,  
Эркегин койбой бар малдын,  
Субай кылып бычтырам,  
Атагы кыргыз дегенге,  
Айабай кепти уктурам,  
Чоңдору айтат калмакка,  
Калгандарын чууртам,  
Шек бербей туруп жер тандап, 
Самаркан көздөй мен жылам,  
Эки жыл өтө бергенде,  
Ок өтпөс олпок тону деп,  
Буудайык хандан мен угам,  
Жиберип жалгыз Чубакты,  
Сен үчүн олпок суратам.  
Кыпчакбайдын Абдылда,  
Чубак менен тең эле,  
Беш жашында көргөнмүн,  
Эти тирүү неме эле,  
“Чубакка кошуп жыйырманы,  
Жиберемин” –  деди эле.  
Угуп жүргөн укмуштан,  
Кумардан угуп журт чыккан,  
Олуйа Бакай кары дейт,  
Оозунан чыккан ширин сөз,  
Өлбөскө куну дары дейт,  
Күйүп жүрөт деп угам,  
Көрсөм экен сени деп.  
Укмуш кулак карыдан,  
Угулуп кеткен кеп экен,  
Арнап айкын мылтыгын,  
Берет Бакай дээр экен.  
Айкожо келет жол тосуп,  
Арстаным, сага жол кошуп,  
Ачалбарс тийет колуңа,  
Ким чыдайт сага жолошуп,  
Төкөр уста Бөлөкбай,  
Күтүп ал көөнүн оорутпай,  
Эр жарагы күндөлүк,  
Найза менен балта бар,  
Бөлөкбайдан башка уста,  
Жасай албайт эч кандай,  
Далы менен төлгөдөн,  
Мен угамын көргөндөн,  
“Ыстырлап” алам колума,  
Унутуп калам кокус, деп,  
Үч күндө алам бир карап,  
Мен аламын ойума,  
Атаң Шыгай тең карып,  
Жакып менен энелеш,  
Жайыңды такыр ал билбейт.  
Жамгырчы деген тайың тап,  
Мени менен жатындаш,  
Бүтүрүп берет бар ишти,  
Жамгырчы менен акылдаш.  
Кептин жайын Балта айтып,  
Жалпы жонун бүт айтып,  
Кайра келип жатышты.  
 
 
Өргүп эки күн бүтүп,  
Эртең менен эртерээк,  
Чоңжинди басчу жол жакка,  
Балта барып туруптур,  
Наркы беттен күзөтүп.  
Элдин алды копконд о, 
Аркасы элдин кобо элек,  
Күн чалып калган мезгилде,  
Желе -жорто шашыла,  
Шайбаңдата бастыра,  
Шаңданган эки жаш бала,  
Айылдан өттү бел жакка.  
Кашаттан чыкса жапыста,  
Акбалта турган капыста,  
Имерип түшө калышты,  
Салам айтып Балтага,  
Таазим кыла барышты.  
Урматтап бала Балтаны,  
Колунан кармай калышы,  
- Жээн болсоң да, уулумсуң,  
Жети ата кыргыз кунун кууп, 
Кыргыздын муңун укчусуң.  
Бастырганда бурулба,  
Баш бурбагын эч жакка.  
Удул барсаң түз барып,  
Самарканга барасың.  
Бузулбай кыргыз эмгиче,  
Жаткан айыл абаң бар,  
Айлына калмак бара албай,  
Бурула кеткин чунагым,  
Кошой дөө деген агаң бар,  
Жанупту көздөй бет алсаң,  
Алатоо бойло тил алсаң,  
Жакага түшүп барбагын,  
Жайнап жаткан калмакка,  
Жанашып кокус калбагын,  
Коркконсуп тоого тырышпа,  
“Энеси –  тоо, ата –  суу”,  
Угушта биздин кыргызга.  
Атбашы деген жер эле,  
Чечдөбө мазар дээр эле.  
Баш бербей келген калмакка,  
Баатыр Кошой эр эле.  
Учурап ага кетпесең,  
Көөнү бизден кайтпайбы,  
Чоңойгондо көрүшсөң,  
Чоң таарынчы айтпайбы,  
“Келип кетти мага”, деп,  
Кеп-кеңешти таппайбы,  
Араник көздөй бет алсаң,  
Колбутуп колун баспайбы.  
Ойноо бала жаш чакта,  
Ойуңа алып сен барсаң,  
Өмүр бойу унутпай,  
Кызматыңды кылбайбы,  
Түбүбүз бирге тууган, деп,  
Баш булгабай турбайбы.  
Сен Жакыптан туулсаң,  
Ал Катагандан туулган,  
Өтүшкөн жок өөдө -ылдый,  
Сен экөөңөр  тең тууган.  
Көрүшпөй кетсең бу сапар,  
Көөнүндө калат көп бушман,  
Күпүр кылар аркада,  
Көрө албаган көр душман.  
Шектүү душман элиңе,  
Кол артчу жерге -жээгиңе,  
Алдында камдай жүрбөсөң,  
Тайанасың сен кимге?  
Келер ишти, кетерди,  
Кеңеш менен билдиргин,  
Ичинде жүрсүн ойлонуп,  
Кеңешим бирге дедиргин.  
Убакты келген күндөрдө,  
Өзүң барып көрүшкүн,  
Ооз-мурундан өбүшкүн.  
Кыйамы келген бир күндө, 
Саламга алик албагын,  
Жакшы адам экен, деп,  
Жалпаңдашып калбагын.  
Эр жигит байкап жүрүүчү,  
Алды -арты, тең жагын.  
Ошол үчүн мен  айтам,  
Кошойго өзүң сен баргын.  
Бөлүнүп менден жөнөгүн,  
Ойуңа албай бөлөгүн.  
Илебиндин сазында,  
Иленин батыш башында,  
Кең Шибердин ойунда,  
Кечки суунун бойунда,  
Айдаркан деген казак бар,  
Ар качандан бир качан,  
Мазак кылат калмактар.  
Учураша өткүнүң,  
Манас  деп атың айтпагын,  
Чоңжинди деп кеткиниң.  
Көрбөгөнмүн уккамын,  
Айдаркан уулу Көкчө деп,  
Алп мүчөлүү шаңданган,  
Азамат эрдин бири деп.  
Жалгыз аттын чаңы жок,  
Казактар жардам боло албай,  
Анын аты билинбейт.  
Ыгына келсе сырдашкын,  
Ылайык болсо муңдашкын, 
Көөдөк болсо күүлдөк,  
Көп сүйлөшпөй жөн кайткын.  
Билгенинче Балта дөө,  
Бир кыйла айтып насаат кеп,  
Колунан кармап бир жыттап,  
Ажыраша бөлүндү,  
“Баргын, балам, баргын!” –  деп.  
Балтадан баатыр бөлүнүп,  
Баса элек көздөй көрүнүп,  
Күнү бүркөөк Алтайдын,  
Күндө жамгыр төгүлүп,  
Аралап барды Илеге,  
Чыгып барды Чоңжинди,  
Кең Шибер башы туу белге,  
Чыга калса белеске,  
Кайкысы ойдуң түз экен,  
Сары короо кык болуп,  
Жаздын бери кой жатып,  
Айдаркандын Көкчөсү,  
Чүкө атып жаткан кези экен.  
Отуз бала жанында,  
Опсуз баатыр байкас а, 
Айдаркандын Көкчөсү,  
Жыйырма ашуун бар жашта,  
Балдарды эки бөлүптүр,  
Чүкө атып жатып балдары,  
Өтө чебер көнүптүр.  
Жакыптын уулу Чоңжинди,  
Чүкөнү мурун билбеди,  
Жүргөн жолун унутту,  
Чечинип койуп кирди эми.  
Чоңжинди, Көкчө баштаган,  
Отуз эки жаш болду,  
Он алтыдан бөлүнүп,  
Экөө эки баш болду.  
Утуп алган кишиге,  
Бирден кыз соога деп койду.  
Кадамагын кадашып,  
Кээ-кээсинде кычылап,  
Жыдыдың деп талашып,  
Уруша кетчү немедей,  
Опураңдап урушуп,  
Күлүп ийип кашкайып,  
Кайра карап турушуп,  
Кызык атып жатканда,  
Төөнүн  асты чыгыптыр,  
Туу белден нары ашканга.  
Келген төөнү билип ал,  
Чиркеген катар нары бар,  
Толук үч жүз  төө экен,  
Дөөкан деген байы бар,  
Араникте Дөөкандын,  
Алдырып келген кытайдан,  
Каптал кара жайы бар.  
Башкарып жүргөн төөсүндө,  
Манжулардын Дөөдүр алп,  
Баш  кишиси дагы бар,  
Көзкамандын Көкчөкөз,  
Алооке төөсүн жетелеп,  
Арасында бу да бар.  
Жүз элүүдөн төө топтоп,  
Дөөкан менен Алооке,  
Соодагерлик кылуучу,  
Сонун иши дагы бар. 
Аралдын төөсүн колбутуп,  
Үчтөн төөгө бирден эр,  
Келип калды мабулар.  
Атагы чыккан Дөөкандын,  
Каралөк деген нары бар,  
Каркыттап сүйгөн малынан,  
Артык көргөн жайы бар.  
Дөөкандын төөсү алдында,  
Жетелеп жетип келишти,  
Ордо аткан такырга.  
Чүкө чертип жатыптыр ,  
Ойун келип баатырга,  
Ордо менен кери жок,  
Эркин жүрүп, эрке өскөн,  
Ошол заман чагында,  
Калмактардай деги жок,  
Чуркурап балдар жүгүрдү,  
Тоотуп койор бейли жок.  
Токтоло балдар калыптыр,  
Топтото төөнү жетелеп.  
Ордодо кирип барыптыр,  
Ошол кезде Чоңжинди,  
Чүкөнү чертип салыптыр .  
Чоңжинди колу не күчтүү,  
Домпой тийген чүкө учту,  
Талкалап өтүп кетиптир,  
Колу менен бир бутту.  
Колу–буту кыйрады,  
Кара лөк буту сынганда,  
Карап калмак турбады,  
Жанында турган баланы,  
Чокудан нары муштады,  
Мурдунан кызыл кан агып,  
Бала жерди жыттады.  
Баланы көрүп ич күйүп,  
Баатыр Көкчө чуркады.  
Айдаркандын эр Көкчө,  
Бардашы журттан бөлөкчө, 
Жүгүрүп жетип барганы,  
Баланы муштап жиберген,  
Калмакты мууздап салганы,  
Бу түгөнгүс чуу болду,  
Таап алды калбааны.  
Жакыптын уулу Чоңжинди,  
Болуп жаткан иштерди,  
Дегеле бирин билбеди,  
Кызыгып алган турбайбы,  
Ордо ичинде жүргөнү.  
Көзкамандын Көкчөкөз,  
Так орустай байкасаң,  
Мурду кызыл, көпкөк көз,  
Ээрди -мурдун жаланып,  
Кеп кылганы өткүр сөз.  
Көкчөгө барды жакындап,  
Этектен кармап тартарда,  
Чоңжинди көрө салыптыр,  
Чуркап чыгып калганын,  
Ошондо билип алыптыр.  
Айдаркандын Көкчөсүн,  
Таанышып абдан биле элек,  
Карап турса Чоңжинди,  
Көзкамандын Көкчөкөз,  
Чокуга тартып жиберет.  
Кылчайып Көкчө болгунча,  
Чуркап жетти Чоңжинди,  
Колу менен муштабай,  
Буту менен бир тепти.  
Томолонуп баштыкча,  
Токтоо кылбай кеткени,  
Кайкыдан ашып капкайда,  
Томолонуп кетиптир.  
Мына калган моңгулдар,  
Ичинде Дөөдүр алпы бар,  
Эки жүз ашуун киши экен,  
Ажылдап үргөн ит экен,  
Төөлөрүн таштап “та -талап”,  
Тобу менен жабылды.  
 
Топ-топ келип болгунча,  
Токсонду Көкчө жайлады,  
Токсондон ашкан немеси,  
Чоңжинди колу тийиптир,  
Тик турган неме калбады.  
Карап туруп Дөөдүр алп,  
Ошондо турду кеп сурап:  
- Ким болосуң, эки уул? 
Немине үчүн болгон чыр?  
Көкчөдөн сурап жатканда,  
Жаткан моңгул жалдырап,  
Алкымында балдырап,  
Чүкөдөн чыккан чатакты,  
Айтып ийди аныктап.  
Чатакты уга салыптыр,  
“Чатакты  тапкан ушул” –  деп,  
Чоңжиндиге барыптыр,  
Манжусунча балдырап,  
Чоңжинди Дөөдүр алп,  
Жаман тилдеп салыптыр.  
Тилмеч Көкчө эр эле,  
Күн чыгыш жаккы элдерде,  
Мунун билбеген тили жок эле.  
- Бок жейсиң мынча неге?! –  деп,  
Бүктөй кармап камчысын,  
Тоодой болгон Дөөдүрдү,  
Көөдөндөн нары койду эле,  
Дөөдүр колун имерди,  
Күжүлдөгөн Көкчөнү,  
Көк ала майдан шиберге,  
Көгүчкөндөй телп этип,  
Ыргытып аны жиберди.  
Чоңжиндинин ошондо ,  
Куршугу мунун кармады,  
Коркконсуп туруп албады,  
Жакасынан Дөөдүрдү,  
Муунта бекем кармады. 
Тарбайып бойу Дөөдүр алп,  
Баса албай калды тамталап.  
Катуу кармап бек сыккан,  
Мурдунан кан тамчылап,  
Эси ооп жыгылды,  
Бир далайда кансырап.  
 
Кашкулак менен бөрү атып,  
Текесин таштан кулатып,  
Курбудан аркар- кулжа атып, 
Желип чыккан сай -сайдан,  
Кыпкызыл түлкү дагы атып,  
Салаңдата терисин,  
Сакалдууга байлашып,  
Айгай чууну салышып,  
Абдан ачып көңүлүн,  
Тамашага канышып,  
Кошой баштап сексен эр,  
Келген экен бул жерге,  
Ошондо чыкты Чоңжинди,  
Таракайдын туу белге.  
Кошой бекер келбеген,  
Бала чактан бер жакка,  
Сыйкыры бар бенде экен,  
Чакташып душман жеңбеген,  
Кармашып чама келбеген,  
Ашкере Кошой дөө экен,  
Айрыкча маңгул, манжулар.  
Дөө Кошой аны дээр экен.  
Белден чыгып эңкейип,  
Суркула аты теңселип,  
Кошой жүрчү көрсөм деп,  
Жакыптын уулун эңсенип.  
Ачып бирөө сыр кылбай,  
Ичинде Кошой билүүчү,  
Болжолдоп күндү санаган,  
“Болжолу болду анын” –  деп,  
Күнүгө жолду караган.  
“Өлбөй Балта бар болсо,  
Чогулар жери Самаркан,  
Четинен албай душманды,  
Ордодон айдап ким чыккан?  
Өлөрү болбой күрөштө,  
Зордуктап балбан ким чыккан?”  
Уктабай Кошой таң атчу,  
Кээ-кээсинде эстесе,  
Калмактан көргөн кордуктан.  
Эрдин баары элирип,  
Жигиттин баары керилип,  
Өпкөлөтө аттарын,  
Өөдө -ылдый теминип,  
Аңга кызып алыптыр,  
Атактуу Кошой баатыры,  
Белге көзүн салыптыр,  
Ошол кезде Чоңжинди,  
Аккула минип болкойуп,  
Азыркы жашы тогузда,  
Алатоодой зоңкойуп,  
Карааны тоодой көрүнүп,  
Көрө койуп караанын,  
Кошойдун жашы төгүлүп,  
“Алдынан тосо чабам, –  деп,  
Таманын жерге тийгизбей,  
Атынан жулуп алам” –  деп,  
Тоотору кармап минерде,  
Мунун ойуна кетти далай кеп:  
“Алыстан келсе, мени издеп,  
Телегейи Кошойдун,  
Төрт тарабы тегиз, деп,  
Жердеген жери Кошойдун,  
Деңиздин башы эгиз, деп,  
Атайын келсем барам деп,  
Аталаш туулган агам, деп,  
Жолу улуу, жашы кичүү,  
Өзү келсин мага” –  деп,  
Токтоло Кошой калыптыр.  
Токтоо кылбай бастырып,  
Чоңжинди жете барыптыр.  
Кошойду көрүп Чоңжинди,  
Атынан түшө каларда,  
Жөөлөп айтып саламын,  
Жолунан тосо барарда,  
Кошой айтат ушунда:  
- О, чоочун бала, сур атчан,  
Кулагың сал мен айтам,  
Түшпө, абал сен аттан!  
Мен жөнөкөй сен арстан,  
Көрүнүп турган кепти айтам. 
Келе бер аттуу, болду, - деп,  
Атынан түшүп келбейт, - деп,  
Ойума түк бир албаймын,  
Кечирим кылып койдум, - деп.  
Түшөмүн дедиң бүгүлүп,  
Менин улуулугум билгизип.  
Ошентип айтып дөө Кошой,  
Түшүрбөй атка мингизип,  
Баарысы ууга кызыгып,  
 
Мунун жанында жок бир жигит.  
Кошойго  чукул келгенде,  
Коркуп Мажик апкаарып,  
Ээрчип бирге баралбай,  
Кетенчиктеп ат тартып,  
Жалтайып Мажик калыптыр,  
Тайманбаган кара көк,  
Тартынбай жете барыптыр.  
Салам айтып салганы,  
Кошой алик алганы,  
Көрүшөлү, баатыр, деп,  
Колун сунуп дөө Кошой,  
Чоңжинди колун кармады.  
Колун салып оозуна,  
Жаш баладай жалмады,  
Чылбырдан сүйрөп жетелеп,  
Алып кетип калганы.  
Атбашы ылдый жетиптир,  
Ээрчип жүргөн жолдошу,  
Кеткенин кайда билбептир.  
Артында Мажик семселеп,  
Караандаш ээрчип ал келет.  
Жетелеп алып Жиндини,  
Чечдөбөгө келди эми,  
“Чечдөбө ата, колдо!” –  деп,  
Ченебей Кошой оштонуп,  
Токсон сур айтып ийди эми.  
Атбашыга караган,  
Кара кыргыз аталган,  
Аралап каңгай барбаган,  
Жайында Аксай жайлаган,  
Кышынкысын болгондо,  
Катуу багыт тетир суу,  
Карага малын айдаган.  
Оорукта калган чоң үйлөр,  
Опсуз күлүк байлаган.  
Мал менен жүргөн байлары,  
Карын -карын май алган,  
Кашкарга киши жиберип,  
Капталдап кара чай алган,  
Чайга кошуп кант алган.  
Эт көйнөк кылып кийерге,  
Эбин тапса бөз алган,  
Кошой дөө коргон салган жер,  
Чалдыбар деген ат калган,  
Коргонго Кошой алып барды,  
Корголбой түшүп калганы,  
Түк кишиге туйгузбай,  
Тогуз түнү жатканы,  
Токсонду сойуп түлөөгө,  
Күндө күлүк чапканы,  
Жаш балдары дүрүлдөп,  
Көкбөрү, улак тартканы,  
Орто жашы күүлдөп,  
Байге бөлүп жатканы.  
Ортосуна коргондун,  
Ордо салып атканы,  
Топ таш, чакмак, кумалак,  
Муңдуу үнү кылкыйак,  
Кечте ойноочу кырк уул бар,  
Четке бирди чыгарып,  
Кечтелешип кыйкырар.  
Чатыраш ойун дагы бар,  
Чайга салган балы бар,  
Миңбугудан алдырган,  
Күрүч деген даны бар,  
Тогуз күнү кондурду,  
Кошой деген  залыңар.  
Кеп-кеңешке канышты,  
Чоңжинди, Мажик жаш балдар,  
Кетерине калышты,  
Кошойго айтты Чоңжинди,  
Самарканга барышты.  
- Болду, баатыр, болду –  деп,  
Алтымыш уруу алаштын,  
Ырысы бүгүн толду, - деп,  
Алдында болгон урушка.  
Мен эле барбай койдум, - деп,  
Баарыбыз кетсек жылышып,  
Кара кытай, манжуга,  
Калмак менен урушуп,  
Калдайлар колун киргизет,  
Кашкар менен чуурутуп,  
Дөөкан, Соксо, Сотойлор  
Араникте жата албай,  
Булар да келет угушуп.  
Чыгышты тосуп чеп болуп,  
Чечдөбөдө турушка,  
Жетик Кошой калыптыр.  
Эреже мындай болбосо,  
Четтен калмак кол салып,  
Сел агышы аныктыр. 
 
Чыгыштан чыгып аттанып,  
Батышты көздөй жол тартып,  
Самаркан көздөй оң тартып,  
Күн батыш алып маңдайга,  
Ашыгып кетип баратат,  
Самарканга барганга.  
Арадан нечен конуптур,  
Чоңжинди, Мажик экөөнүн,  
Жеткен чагы болуптур.  
Кайкы -кайкы адырмак,  
Калдырак кара тоо экен,  
Капчыгайы ышкырган,  
Маңгыраган зоо эккен,  
Калмак, кыргыз ал кезде,  
Карчылдашкан жоо экен.  
Чоңжинди, Мажик бастырып,  
Бет алып чыкты бир белде,  
Ошол болот баатырдын,  
Белсазга жетип келгени.  
Айак жагы Самаркан,  
Жайлоосун Белсаз дээр экен,  
Кырчындуу деген өзөнгө,  
Жамгырчы, Шыгай эл экен.  
Аркы бети Көкойдуң,  
Алды жагы Белсаз деп,  
Бир тарабы Кырчындуу,  
Чоңжинди чыккан дөбөнү,  
Түйүнчоку дээр экен.  
Чокуга чыгып ат байлап,  
Тегерете тиктесе,  
Белсазда жаткан айыл көп,  
Тегерете бээ байлап.  
Алды жакты капыста,  
Уруп жаткан экөө бар,  
Жылаңачтап эр байлап.  
- Ылдам, Мажик, бар –  деди,  
Тайак жеген урганды,  
Такыр үчөөн кубалап,  
Алып келе кал! –  деди.  
Арыштап Мажик жеткени,  
Уруп жаткан эмелер,  
Мажиктин көрүп караанын , 
Жүрөгү коркуп эс чыгып,  
Тик карабай кеп кылып,  
Кылмышкер болуп кыйылып,  
Башын салып турушту,  
Байлап койуп байкушту,  
Эмне үчүн урушту?  
Чоңжиндиге жеткинче,  
Мажик кумар болуптур,  
Муну сурап угушту.  
- Байлады сени не? –  деди,  
Бербеген акы бар беле?  
Ана-мына берем деп,  
Сүйрөп жүргөн сен беле?  
Тайакты жеген бул байкуш,  
Айтууга алы келбеди,  
Көбүрөөк уруп койуптур,  
Араң туруп сенделе,  
“Айта албайт экен арзын, - деп,  
Угарбыз кийин дартын, –  деп,  
Айдап алып келгени.  
Аттары турган байлалуу,  
Чоңжиндини көргөндө,  
Тайак жеген ургандын –  
Баарынын көзү жайнады.  
Тайак жеген караса,  
Көрүндү жүзү ажарлуу.  
Куруп калган куу туйак,  
Эми кайдан айанды,  
Бар кебин айта салганы:  
- Атым менин Бөдөнө,  
Кылбадым ууру дегеле,  
Капкан койуп бел -белге,  
Кийик кармап жегенге,  
Келип -кетип жүрчү элем,  
Ушул Түйүн дөбөгө.  
Кийик уулап келиптир,  
Калмактан каңгып бул экөө.  
Капканга алдым үч кийик,  
Көрүп калмак ич күйүп,  
Шыралга менден сурады,  
Бирөөнү бердим экөөнө:  
“Тең жара бөлүп алгын” –  деп,  
Куру кетпей байланып,  
Үйүңө кетип калгын” –  деп.  
“Экини бизге бер, - деди,  
Бирөөнү өзүң ал, - деди,  
Колдогу малың турмайлык,  
Тоодо оттогон кийиктер,  
Биздики, билип кал” –  деди.  
Кара жаным ачынып,  
Кайаша айтып жибердим.  
Байлап алып уруптур,  
Канчалык урган билбеймин,  
Көңтөйдөн эли бул экөө,  
Күлдү калмак чоңдору , 
Кийгени темир күрөөкө,  
Күндө кызыл чок салат.  
Атагы кыргыз болгонго,  
Өчпөй турган жүрөккө.  
Андан башка күнөөм жок,  
Айтып көрсүн бул экөө.  
Ачуусу келип Чоңжинди,  
Качырап азуу чайнады,  
Ачып көзүн карады,  
Алды каткан калмактар,  
Агып көздөн жаш кетип,  
А дээрге алы калбады.  
Кетенчиктеп турушуп,  
Качып жөнөп калганы.  
Бир аттанып чуркатпай,  
Бурдай Мажик кармады,  
Качкан менен бул экөө,  
Кутулуп кете албады.  
Акырын айтып муңайым,  
Абдан жайын сурады.  
Бөдөнө айткан чын экен,  
Артык айтып ийбептир,  
Чыр чыккан кеби шол экен,  
Ошол кезде кыргыздар,  
Мамынчалык кор экен,  
Өзү кудай болуптур,  
Манжу, калмак зор экен.  
Самаркандын жеринде,  
Тажик, калча бу да бар,  
Жүржүт менен жуда бар,  
Каракалпак, өзүбек,  
Көккөз ногой өтө көп,  
Баш көтөртпөйт баарысын,  
Калмактар жүргөн бүт ээлеп,  
 
Жамбашын жерге тийгизбейт,  
Күндө алым бергин, деп,  
Орооңду ачып эгиниң,  
Жүктөп келе калгын, деп.  
Отун -жыгач көп алат,  
Таба албай калган немени,  
Тепсеп туруп сабашат,  
Темирден салып колуна,  
Аркандан байлап мойнуна,  
Казган орго камашат.  
Өкүмүнө көнүшөт,  
Не дегенин беришет,  
Теңдеше албай калмакка,  
Телмирип баары жүрүшөт,  
Баштыгы андай болгондо,  
Талаа -түздө жүргөндү,  
Калганы өзү билчү эккен.  
Капканга алган кийикти,  
Артып мага бербейт, деп,  
Урган кеби ушу экен.  
Ошондо айтты Чоңжинди:  
- Ойносоң, кумар ут, - деди , 
Олтурбагын сен Мажик,  
Ушул экөөн жут! –  деди,  
Эр Мажик жерге карады,  
Көтөрүп келип бир ташты,  
Тирүүлөй көзүн жайнатып,  
Албарстыдай каргантып,  
Бастырып белден таштады.  
Боктору чыгып бортулдап,  
Кысылып өпкө дем чыкпай,  
Доңуздан бетер коркулдап,  
Экөө өлүп жоголду.  
Бөдөнөгө Чоңжинди,  
Айткан кеби бу болду:  
-Кор болдуң, кыргыз, билдим мен,  
Айылбашы кишиң ким?  
Жайнап жаткан жылкылар,  
Кайсы элдин жылкысы?  
Керүүлөй тарткан көп жерде,  
Келишкен айыл үй тиккен,  
Тээ кеңири айыл кимдики?  
Кайдан келген кишибиз,  
Байкап бизди билдиңби? 
Тиктеп калып элейип,  
Ээси оогандай селейип,  
Жин тийгендей делдейип,  
Бөдөнө кебин баштады,  
А дегенде Бөдөнө,  
Эки көзүн жаштады:  
- Өзүм алжан кыргызы,  
Акимсиген калмактын,  
Кийгени жибек кырмызы.  
Эркинче уруп ойношот,  
Көргөн жерде кыргызды.  
Жайлап жаткан көп жылкы,  
Жамгырчы, Шыгай жылкысы.  
Керүүлөй тарткан көп айыл,  
Келтирип барын чогултуп,  
Топтоп койгон кыргызды.  
Эркек киши үйдө жок,  
Кылабыз күндө жумушту.  
Тааныбаймын мен сизди,  
Таанышабыз айтсаңыз,  
Куткардың бүгүн мени сен,  
Түк кишиге көрүнбөй , 
Ушул жерден кайтсаңыз.  
Калмак жок калган ээн жерде,  
Жамгырчы менен Шыгайга,  
Дартыбыз болсо айтабыз,  
Өч алыш келбейт колумдан,  
Олутунуп кайтабыз.  
Экөөнү издеп эл келет,  
Ой-тоону карап кыдырып,  
Ар кайда жүрүп темселеп,  
Таап алат өлүгүн,  
Кыскартып койдук кыргыздын,  
Бир далайдын өлүмүн.  
“Өлтүрүп койдуң, кыргыз”, -деп,  
Жүгүртүп барып док урат,  
Бул экөөнүн өлүгүн.  
“Кунун толук бергин –  деп,  
Төрт түлүктүү малыңдан,  
Теңин санап бөлгүн,” - деп,  
Андан кала бергенде,  
“Жетерлик алтын -зар кошуп,  
Терең казып көмгүн” –  деп.  
Айласы кетет Жамгырчы,  
Амалсыз калат Шыгай кан,  
Кыргызды кыйнайт тура албай,  
Таап алып издешип,  
Калмакка айтат уйалбай.  
Кет десең бүгүн барамын,  
Эртеңки күнгө  калбаймын.  
Бир балам, бар катыным,  
Энем өлгөн, атам бар,  
Бир атыма артармын.  
Кутулсам болду  тирүү, деп,  
Ташкенди көздөй качармын.  
Көргөнүмдүн баарысын,  
Дартымды кимге айтармын?  
Кебетеңден байкаймын,  
Кең далылуу баатырсың,  
Кепке салбай кедейди,  
Келген дайнын айтырсың.  
- Дайнымды сурап нетесиң?  
Дайнымды угар алың жок,  
Дайынсыз киши экенсиң.  
Кеп кетирбей угуп ал,  
Кечигип турбай жолго сал.  
Түк кишиге билинбей,  
Жамгырчыга жетип бар.  
Баары көргөн -билгениң,  
Байлатып тайак жегениң,  
Баштан -айак айта сал.  
Жамгырчыга туйунтуп,  
Жайкалып үйдө жатып кал,  
Жыргалды кийин көрөсүң,  
Жыргатуучу өзүм бар.  
Бүгүн сага айтпаймын,  
Мен белгилүү таанымал.  
Атың жалгыз, кийик үч,  
Артынып кетер чамаң жок,  
Каралашып сен менен.  
Алышып барар ыгым жок,  
Таштап койгун бул жерге,  
Күүгүм кирген бүрүлдө,  
Таап алгын этиңди  
Жамгырчынын үйүндө.  
Ыйлап ийип күлүңдөп,  
Сүйүнгөнсүп күдүңдөп:  
- Мени, баатыр , жумшадың,  
Жамгырчыга баргын,  деп,  
Жылдыз чыккан мезгилде,  
Этиңди андан алгын, деп,  
 
Үйүңдөн качпай жат, дедиң,  
Жыргалдын даамын тат, дедиң,  
Жамгырчыга айтайын,  
Аты-тонуң, бар белгиң.  
Укмуштан уккан кабардан,  
Сураарга турат бир кебим,  
Атам  айтып жүрчү эле,  
Манас чыгат дегенин.  
Ырас болсо айтканы,  
Ошол Манас сиз деймин,  
Азыраак айткын белгиңди,  
Мен кишиге дебеймин,  
Айлымдан качып түн жерге,  
Убара болуп жүрбөйүн.  
Манас болсоң чыныңды айт,  
Калмакты бузсаң талкалап,  
Коркуп качсам калмактан,  
Кара жаным калкалап,  
Барар жердин дайны жок,  
Баана кылып аркалап.  
Сурап тура калганы,  
Сурабай сөзү калбады.  
Чоңжинди: - Бала, бас, - деди,  
Жамгырчыга көргөндү,  
Калтырбастан айт, - деди,  
Мыдырабай үйүңдө,  
Кыймылдабай жат, - деди. 
Жандырып сурар чама жок,  
Байкап көрсө Бөдөнө,  
Көзүнүн чаарын чыгарса,  
Чыдоочу бенде жана жок.  
Эки сан этин көтөрүп,  
Басарына калганда,  
Баары көргөн–билгенин,  
Айтарына калганда,  
Кош эмесе, деп койуп,  
Кайтарына калганда:  
-Атың шайдоот тың беле  
Артынып этиң кетерге?  
Жөө кетпесең артып кет , 
Көтөрө алса, - деди эле.  
- Минсем басар шайы жок,  
Эти арык, жалы жок,  
Жалгыз атым ушу эле,  
Мындан башка атым жок.  
 
Тетиги турган жеринде,  
Сарала таштуу жер эле,  
Жалгызкөз булак суусу бар,  
Чөбү чирик кур эле,  
Таштап кетмек болчумун,  
Чыгарып койуп бул жерге , 
Эңкейип Мажик кармады,  
Байлаган жипке эки сан,  
Этин колдон алганы,  
Бир карынга үч боорду,  
Чогултуп Мажик салганы.  
-Алты бөйрөк, үч боорду,  
Калтырбастан ал , -деди.  
Калмактын өтүп тайагы,  
Канталап жонуң кан, - деди,  
Жылдыз чыккан кезинде,  
Көтөрүп кетчүү эки сан,  
Аны дагы бербеди,  
Алты бөйрөк, үч боорду,  
Ороп–чулгап көтөрдү,  
Колдон качкан койондой.  
Кулдуңдап бала жөнөдү,  
Жону ооруйт кан какшап,  
Ийни ооруйт зыркырап,  
Кан аралаш сары суу,  
Жонунан агып чыпылдап,  
Жаман урган калмактар,  
Тал чырпыктап шыпылдак,  
Жете барды үйүнө,  
Желе басып шыпылдап.  
Киргизип этти таштады,  
Урматтап күтөт атасын.  
Барбай туруп Жамгырга,  
Атасына айтканы,  
Баласынын айтканын,  
Байтөлөн байкуш байкады.  
Бар белгисин укканда,  
Ак сакалы жайкалды.  
Абышка башын чайкады,  
Чайкаганда токтобой ,  
Көзүнөн жашы акканы,  
Сүйүнгөндөн чыдабай,  
Бакырып ийе жаздады.  
Көп жашаган Байтөлөн,  
Көп немени билчү эле.  
“Атам менен курбалдаш,  
Короолош жүргөн эле” -деп,  
Кээ–кээсинде Жамгырчы,  
Кеп салып буга берчү эле.  
Укмуш кулак неме эле, 
Укмуштан угуп билчү эле, 
Ойуна алып Манасты:  
“Бир көрсөм, - деп жүрчү эле.  
Көзүм көрүп баатырды,  
Күрпүлдөгөн калмактан,  
Бирөөнүн башын кессем, -деп,  
Арманым жок өлөрмүн,  
Андан кийин кетсем” -деп,  
Карылыгы болбосо,  
Жаш чагында эресек,  
Баатырсыман неме эле.  
Байтөлөн аны дээр эле ,  
Ошон үчүн Байтөлөн,  
Баласына башында,  
Айтып жүргөн кеп эле.  
-Турбагын, балам жүгүргүн,  
Сени бүгүн туугандай,  
Токтоно албай сүйүндүм,  
Байлап урду дегенде,  
Көрүп туруп түңүлдүм.  
Эсебин алып берет го,  
Эмгектүү ушул күнүмдүн,  
Жүгүргүн ,балам, жүгүргүн!  
Бөдөнө байкуш жүгүрүп ,  
Сүйүнгөндө атасы,  
Баласы кошо сүйүнүп,  
Сүйүнбөсө неткени,  
“Сүйүндүң ,ата неге? - деп,  
Сурап албай кеткени.  
Үйүнүн бери жагында,  
Даарат кылып келаткан,  
Жамгырчыга жетти эми.  
Жазганбай жетти Бөдөнө,  
Теңтуш киши кептенип,  
Тегерете бир карап,  
Кебин баштай кетти эми,  
Тоодо көргөн бар кебин,  
Көзү менен көргөнүн,  
Такыр айтты билгенин.  
Атасына айтканда,  
Жүгүргүн ,балам, дегенин,  
Эсине келип ошондо,  
Салам айтпай Жамгырга,  
Кебин баштап ийгенин.  
Айтып болуп молтойуп,  
Карап турду бар кебин.  
Унутуп бала калыптыр,  
Аты кандай экенин,  
Чаап айтып салыптыр.  
- Ой, Бөдөнө, сен, - деди,  
Жамгырчынын бир кеби,  
-Кандай жылкы, көрдүңбү,  
Ал баланын мингенин?  
Жанында киши барбы, жок?  
Жайын айтчы, сен! –  деди. 
Белгилүү атын билбедим,  
Бирөөнүн атын билемин,  
Бирөөнү бирөө айтканда,  
Атын анда билгенмин,  
Таза карап байкадым,  
Алдындагы мингенин.  
Аксаргыл кула ат экен,  
Адам айран калгандай,  
Соорусунда кат экен,  
Самаркандын деңизин,  
Жөн эле кечип кеткиндей.  
Кара тоодой мен көрдүм,  
Кебетеси кешпирин,  
Унутуп айтпай кетипмин,  
Улугум Жамгыр кечиргин!  
Качып кетем мен, - дедим, 
“Жамгырчыга айтып кой,  
Качпай тургун сен” –  деди. 
Анда айтат Жамгырчы:  
- Оо, Бөдөнө куу туйак,  
Кадырыңды жам кылчы.  
Үйүңө балам кайтып бар,  
Айтуучунун атаңа –   
Жамгырчы ошол бала дейт.  
Муну атаңа айтып бар,  
Куру кетпей үйгө кир.  
Эшиктен туруп Жамгырчы,  
Байбичесин чакырды:  
- Бөдөнөгө бир чанач,  
Жык толтура кымыз бер.  
 
Байтөлөн салып чай ичсин,  
Сары канттан кошуп бер.  
Өзүнчө агып жатпайбы,  
Бышкан казы -картадан,  
Алышынча дагы бер.  
Бейлиңди сал кеңири,  
Бизге кудай да берер.  
Үйгө кирип Бөдөнө,  
Баарын алды бергенин,  
Атасына божурап,  
Айтып барды көргөнүн.  
Ашыктырып катынын,  
Болгун ылдам, куйгун, - деп,  
Атама мурун сунгун, - деп,  
Өзүм туурап ийейин,  
Кийиктин боорун куургун –  деп.  
Камынтып Жамгыр кууруптур,  
Кечкурун балдар келер, деп,  
Кирип чыгып эшикке,  
Токтоно албай элеңдеп,  
Балта айткан бир кеп бар: 
“Жакып, Шыгай бир эле,  
Бир катындан эле, - деп,  
Тар курсактан тебишкен,  
Талашып эмчек эмишкен,  
Атам менин Шыгайдын,  
Энеси экөө бир экен,  
Шыгайга барып түшөм”, - деп,  
Ойунда Манас бул экен.  
Күүгүм кирди бүрүлдөп,  
Көрүнбөй көзгө күдүңдөп,  
Аттанып баатыр жөнөдү,  
Арттырып кийик эттерин,  
Мажикти бастыр, жүргүн, деп.  
Эңиш тарта бастырып,  
Чыйрыгып сууган аттары,  
Оозунан көбүк чачтырып.  
Көрүп алган үйлөрүн,  
Угуп алган бар жайын,  
“Чоң атам Шыгай экен”, - деп,  
Бастырып баатыр барганы.  
Эшикке чыккан киши жок,  
Келип кетип жатабы, - 
Эч ким менен иши жок,  
Ортосу кечим сай экен,  
Жалгыз жол бийик жар экен,  
Бер жагында Жамгырчы,  
Бир жакта Шыгай бар экен.  
Аттарын балдар байлады,  
Астынан киши барбады,  
Жете барып Бөдөнө,  
Астына чуркап ат алды.  
Арткан бойдон тору атты,  
Бөдөнөгө карматты:  
- Алып келип байлап кой,  
Үйгө кирбе! –  деп айтты.  
Салам айтып Шыгайдын,  
Үйүнө кирип барышты.  
Жарык күйбөй, от күдүң,  
Кара күүгүм кези экен.  
Сакалы жок молтойгон,  
Сүзөгөн кара букадай,  
Оройу суук киши экен.  
Алачыктай кемпири,  
“Келдиңерби?” дебеди,  
- Өөдө өткүлө, балдар, - деп,  
Шыгайдын оозу келгени.  
Аңгыча карап олтурса,  
Дүпүлдөп тору ат келди.  
- Көмүскөгө байлап кел,  
Бошонуп кетип калат, деп,  
Мажикти баатыр жиберди.  
Мажик атын байлады,  
Балдар көөнүн жайлады,  
Казан асып, от  жагып,  
Аш-тамак кыла албады.  
Сүт катыктап чай койду,  
Каймакка бышкан токочтон,  
Чагы менен жай койду,  
Жарты киши тойгундай,  
Керткен казы -жал койду,  
Жатар ашы балдардын,  
Ошол эле болгону.  
Кымызы бар чайкаган,  
Шыгай менен кемпири,  
Балдарды кайдан байкаган.  
Кулу -күңү бар экен,  
Мойну жоон чайпалган.  
Нечен күңү бар экен,  
Семизинен баса албай,  
Май соорусу чайкалган.  
Алардын тили кыска экен,  
Мындай конок кылсак, деп,  
Байбичеге айтардан.  
Түлкү тойут таам берди,  
Суусунга кымыз бербеди,  
Ашып калган кымызды,  
Сабаага куйуп жиберди.  
Орун салды, жай алды,  
Уктап баатыр калганы.  
 
Чыдай албай Жамгырчы,  
“Калп айткан экен каапыр”, - деп,  
Эки-үч чыгып карады.  
Далайга Жамгыр олтурду,  
Кемпири экөө кеңешип,  
Дасторкондун бетине,  
Бар тамагын толтурду.  
Жетелетип улагын,  
Садага чаап ийиүүчү,  
Дайарлатып улагын.  
Балдардын дайыны болбоду,  
Келбей булар койгону,  
Жамгырчынын ойуна,  
Нечен акыл толгону,  
Уктап кетип азыраак,  
Жамгырчы чочуп ойгонду,  
Эшикке чыкса Жамгырчы,  
Асман тунук, күн ачык,  
Жылдыз калың түн ачык,  
Ай чыгыптыр жаркырап,  
Жер бетине нур чачып.  
Аккула көзгө көрүндү,  
Шыгайдын үйү жанында,  
Турган экен жарашып.  
Желбегей чапан жабылуу,  
Эки жеңи салылуу,  
Алптын бири Жамгырчы,  
Кең көкүрөк далылуу,  
Аттай басып аң жактан,  
Атты барып карады.  
Аккула экен караса,  
Айтып жүргөн байагы.  
Уктабай Шыгай жатат, деп,  
Түрс -түрс басып барганы.  
Шыгайды мендер басыптыр,  
Козголбостон жатыптыр,  
Алп Жамгырчы эңкейип,  
Эшигин үйдүн ачыптыр,  
Чалкасынан Чоңжинди,  
Бетин ачып жатыптыр,  
Үзүктүн бети жапжарык,  
Сүттөй  болуп түн жарып,  
Шооласы түшүп ошонун,  
Үйдүн ичи бүт жарып,  
Колунан тартты Жамгырчы,  
Ошол бойдон түз барып,  
Чоочуп абал ойгонду,  
Чукуранбай толгонду.  
- Тургун, балам, - тургун, - деп,  
Жамгырчы тартып ойготту.  
Мажикти Манас тартыптыр,  
Байкап Мажик жатыптыр , 
Эшикке чыга калганда,  
Жамгырчы абаң айтыптыр:  
- Атың ким балам, сен? - деди,  
Эки атты жетелеп,  
Алып бери кел, - деди.  
Жетелеп Мажик келиптир,  
Кош кашаттын бетине,  
Айылдын бери четине,  
Жер каздырып үй жасап,  
Жамгырчы койгон бир жерге.  
Аттарды ага киргизип , 
Айылбашы Жамгырчы,  
Акимдигин билгизип,  
Алып барып балдарды,  
Өз үйүнө киргизип,  
Эшиктен кире берерде,  
Кемпири чыкты жүгүрүп,  
Келини эркек туугандай,  
Жетине албай сүйүнүп.  
Ак чөйчөккө суу алып,  
Карыш аппак була алып,  
Буланын учун чубалтып,  
Оң жеңинен чыгарып,  
Табакка салып түтөтүп,  
Майга кошуп ун алып,  
Чөйчөгүн баштан имерип,  
Суусун чачып жиберип,  
Буланы жерге таштатып,  
Үстүнөн эрди аттатып,  
Түтөтүп барган ун -майды,  
Төбөсүнө койушуп,  
Жамгырчы менен кемпири,  
Тоңкоңдошуп ал экөө,  
Тобо -томук кылышып,  
Сары улакты жыгышып,  
Бычактап башын кыйышып,  
Өзөгүнөн жарышып,  
Өпкөсүн сууруп чабышып,  
Как ушундай болсун, деп,  
Башын бийик каратып,  
Канын суудай агызып,  
Байкап жүргөн Жамгырчы, 
Акылына төндүрүп,  
Алып келип көк тайды,  
Топого койгон көмдүрүп,  
Боолап койгон чырпыкты,  
Кырк жеринен керттирип,  
Балта менен кестирип,  
Алып чыгып талаага,  
Күбүр -шыбыр айттырып,  
Калмакты карай чачтырып,  
Тойгунча берип тамакты,  
Балдарды койду жаткырып,  
Уктабай жатып Жамгырчы,  
Агарган таңды аткырып,  
Күндүн мурду чыкпаста,  
Жылкычыдан тогузду,  
Туш- туш жакка чаптырып,  
Туубай калган субайдан,  
“Тагы жакшы түлөөгө,  
Жубу жакшы эмес”, - деп,  
Санап тогуз ат таптырып,  
Керүүдө жаткан кыргызга,  
Келгин деп элге айттырып,  
Кемегеге астырып,  
Талдан чапкан чөмүчүн,  
Эт котортуп бастырып,  
Келген элди чогултуп,  
Жергелей тартып олтуруп,  
Дасторкондун бетине,  
Жээрине курсак жок,  
Бар тамакты толтуруп,  
Дембелеп кымыз койдуруп,  
Шылуундарга сундуруп,  
Кыйак менен комузчу,  
Ырчысы кулак тундуруп,  
Аңгыча чапты кунанды,  
Мингизип бала чубуртуп.  
Байгеге малдан сайдырып,  
Баарынын көөнүн жай кылып,  
Устукан салган баштыктан,  
Куйругу агып тамчылап,  
Тердиктерин май кылып.  
“Жай өтүп күзгө жакын, -деп,  
Жай жерде кыргыз, жаттың, -деп,  
Бергеним ушул меники,  
Көкбөрүңдү тарткын, - деп,  
Көкүлүн көккө шүйдүрүп,  
Куйругун ача түйдүрүп,  
Күлүгүң болсо, чапкын, - деп,  
Ат чабуучу балдарга,  
Арчындап жоолук байлатып,  
Жолдон койо берет, - деп,  
Калыска атты айдатып,  
Байгеге сайган малдарын,  
Кермеге тизип байлатып,  
Жамгырчы кеби эң ширин,  
Ошол күнү бал татып,  
Байлоодон атын алдырып, 
Келген элди узатып,  
Эл кеткенде бешимде,  
Балдарга берди эт тартып.  
Төрт айагы башынан,  
Андан башка этинен,  
Бир тиштем да ашпаган,  
Алып келип экөөнө,  
Бир неменин этин бүт тарткан.  
Карап туруп Жамгырчы,  
Төрт кишиге туураткан,  
Устуканы калбады,  
Жакыптын уулу Чоңжинди,  
Колуна тийген жиликти,  
Оозуна эки салбады,  
Эти-чыгын калтырбай,  
Такыр баарын аймады.  
Кымыздан санап кыркты ичти,  
Көөкөргө куйган арактан,  
Көөкөрү менен үчтү ичти.  
Жамгырчы көөнү толуптур,  
“Жабырда жүргөн кыргыздын,  
Жамандыгы кетет” - деп,  
Ойунда ушул болуптур.  
Балдар жатты жайланып,  
Жан кишиге билдирбей,  
Жамгырчы өзү ат багып,  
Күндө карайт Жамгырчы,  
Колунда китеп катты алып,  
Башынан бери келаткан,  
Кылар иши Манастын,  
“Ыстырлаптан” жатты алып,  
Эсептесе Жамгырчы,  
Эсеби күндүн толуптур,  
Эрендер сүргөн эр Бакай,  
Келер маалы болуптур.  
Жасатып келген Аккелте,  
Берер маалы болуптур.  
Ай түбүндө Айкожо,  
Жүрөр маалы болуптур,  
Айкожо берип Ачалбарс,  
Арстан Манас жата албай,  
Анжу, манжу, калмакты,  
Кошулган Жолой арбакты,  
Сүрөр маалы болуптур.  
Төкөр уста Бөлөкбай,  
Эки киши барсканчы,  
Көк өгүзгө кош артып,  
Дүкөнүн ага кошо артып,  
Белине аркан -жип тартып,  
Көрүндү Жамгыр көзүнө,  
Үч айдан артык болуптур,  
Багдаттан чыгып жол тартып,  
Келүүчүнүн баарысы,  
Атынын башын оң тартып,  
Барайын деп ойлоду,  
Астынан эми жол чалып.  
Муну койо туралы,  
Белден өлгөн калмактын  
Эми дайнын угалы.  
 
Үч күнү калмак жок эле,  
Алты күндөн бер жакка,  
Айылдан кетпей чубады.  
Өлүгүн таап талаадан,  
Оодарып ташты ала албай,  
Жүктөп келип мына деп,  
Догуруп муну сала албай,  
Күндө келет айылга,  
“Кыргыздан малды тапсак - деп,  
Талаадан өлүп жөн калбай”, - деп,  
Айылды аңдып күтүптүр,  
Келип -кетип түшкөнгө,  
Кымызы эптеп түтүптүр.  
Күүгүм кирди бир кезде,  
Шыгай хандын үйүнө,  
Кырк калмак келип түшүптүр.  
Изчиси мунун бар экен,  
Из кууса кандим жан экен,  
Кытыгый изчи деп айткан,  
Жетимиш ашкан жан экен. 
Куланын изин кубалап,  
Хан Шыгайдын үйүнө,  
Келип түшкөн чагы экен,  
Хан Шыгайдын катыны,  
Калтырбаш деген бар эле,  
Тартынбай айтып сүйлөгөн,  
Кайраттуу кемпир ал эле.  
Үйгө келип киргенде:  
- Кырк киши келип бир үйгө,  
Куда болуп түшкөндөй,  
Кызым менин бар беле?  
Же тийишип келип конгундай,  
Кытыгый теңтуш чал беле?  
Кыркың келип конгундай,  
Не жумушуң бар эле?!  
Кырк кишинин башчысы,  
Башкарып жүргөн жакшысы,  
Тетеге деген неме экен,  
Атасына эркелеп,  
Тентек өскөн бала экен,  
Тепеңдеген Тетеге,  
Айткан кеби ал экен:  
- Из кууса, изди жазбаган,  
Айтканын жаза айтпаган,  
Мына бу турган Кытыгый,  
Өзү кыйын өткүр чал.  
Силерден барып кыргыздар,  
Эки мерген биздин эр,  
Өлтүрүп аны таштаган,  
Далай күндөн бер жакка,  
Келип -кетип издешип,  
Дайыны аны таппаган.  
Бекер киши кылбаптыр,  
Башка жанды тыйбаптыр,  
Бу Жамгырчынын кылыгы,  
Бизден колун тыйбаптыр.  
Алп көтөрүп келбесе,  
Ким көтөрөт ал ташты?  
Экөөнү катар жаткырып,  
Бастырып койгон бир ташты,  
Алып келсе Кытыгый,  
Чалып жүрүп из тапты.  
Тогуз күндөн бер жакка,  
Талаа -түздөп көп издеп  
Табалбадык бул атты,  
Жамгырчы, Шыгай биригип,  
Ошол атты бек катты.  
Айтып берсең кетебиз,  
Камалып жатып бир үйгө,  
Кырк киши мында нетебиз?  
Жашырып койсоң чабабыз,  
Жайыңды, кемпир, табабыз,  
Жамгырчы менен Шыгайдын,  
Эшилтип кардын жарабыз.  
Чыдабаса чабышка,  
Чыдап туруп мал берсин,  
Эки эрдин кунун алабыз!  
Кун кубалап биз келдик,  
Конолу деп келбедик,  
Бакылдайсың не мынча,  
Какбаш кемпир, желденип?!  
Кайраттанып айкырган,  
Катындын демин ким билет,  
Дем байлаган Калтырбаш,  
Өзүнөн башка эл билбейт.  
Балдар келген күүгүмдө,  
Жамгырчы келип ойготуп,  
Алып кеткен түнүндө,  
Жабыгына кут түшүп,  
Жалдырап -жайнап турганын,  
Көргөн болчу Калтырбаш.  
Жамгырчы алып кеткенде,  
“Жаш Манас ушул экен” , деп 
Билген болчу Калтырбаш.  
Тогуз күндөн бер жакка,  
Шыгай менен күнүгө,  
Токсон убак урушуп,  
Жүргөн болчу Калтырбаш:  
- Хан болбой кара жерге кир,  
Хан Шыгай болбой көргө кир!  
Бөйөн -чайан бүт малың,  
Буйурбасын какбаш чал.  
Жакынды жакын билбесең,  
Жакшыны жакшы дебесең,  
Атайын келген балаңа,  
Медилиң салып сүйбөсөң,  
Алтымыш ашкан жашыңда,  
Башыңдан өткөн иштерди,  
Баш -айагын билбесең,  
Атам менен жатындаш,  
Абам экен Шыгай деп,  
Үйүңө кирсе жаш Манас,  
Жөн кишиче күтпөсөң,  
Манастан башка киши эмес,  
Башка киши ошентип,  
Үйүңө сенин түшчү эмес!  
Ошентип шайын кетирип,  
Шыгайды жүргөн жемелеп.  
Атынын изин кубалап,  
Келиптир калмак тебелеп,  
Баштагыдан беш бетер,  
Калтырбаш эми чамынды:  
- Какоолдун этин жегендей,  
Кана мага дегендей,  
Калбай баарың келесиң,  
Хан Шыгайды тебелей.  
Конор болсоң жөн келбей,  
Өлтүрүпсүң кун бер деп,  
Өлүгүңдү көрөйүн,  
Оозуңа келген сөздү айтып,  
Артып мага пул бер деп.  
Калмакка кунга берем деп,  
Катып жүргөн зар барбы?  
Артык айтып эсептеп,  
Же ашырып койгон мал барбы?!  
Кайра качып кылчактап,  
Айанар сенден жан барбы?  
Кайда кеттиң акмактар?  
Кармагыла кулдарды!  
Керегеде кылычты,  
Кынанынан сууруп колго алды,  
Келип түшкөн калмакка,  
Калтырбаш салды жаңжалды.  
Акырганда чаңырып,  
Алда эмине болду, деп,  
Келип калды чогулуп,  
Айылдын баары жабылып,  
Калмакты көрүп келгендер,  
Кайра басты жайылып.  
Караногой Мажиги,  
Кирип келди ал үйгө,  
Эки жеңи салынып,  
Кытыгыйдын көзүнө,  
Баатырлыгы таанылып,  
Кытыгыйы кытылдап,  
Тили кекеч болуучу,  
Кеп айталбай кыкылдап.  
Асталай басып Чоңжинди,  
Келип калды чукулдап.  
“Эрлигин мунун көрсөм” –  деп,  
Жамгырчы турат мултулдап,  
Тонуна батып токтобой,  
Алп Жамгырчы култулдап.  
Кеп айталбай кылкылдап,  
Кытыгый кекеч жок болду,  
Эркин сүйлөп ээн өскөн,  
Тетеге эми токтолду.  
Кемпирди карап тиктенип,  
Алдыңкы эрди кем ээк бу,  
Үстүнкү ээрин тиштенип,  
Кичинекей сарыбашыл  
Албарстыдай үксөйүп:  
- Эриң Шыгай унчукпай,  
Эсирипсиң, Калтырбаш,  
Эркиңе койуп далай жыл,  
Каман болуп талаада,  
Жетилипсиң, Калтырбаш,  
Доңуз болуп корсулдап,  
Кутурупсуң, Калтырбаш,  
Бөрү болуп жутунуп,  
Бузулупсуң, Калтырбаш!  
Оорубасын жамбашың,  
Сол кырыңда бүгүн жат,  
Олтурбагын бул жерде,  
Жүрү копкун, такыр бас!  
Аттангыла кайтабыз,  
Эр Көңтөйгө айтабыз,  
Эртең келип бул жерге,  
Калтырбашын чачынан,  
Сүйрөтүп улак тартабыз!  
Тетегеден кеп угуп,  
Турду калмак жабылып,  
Чоңжинди кирди аңгыча,  
Ач жолборстой чамынып,  
Бекеринен кырк итке,  
Жетти ажал кабылып.  
Чогултуп бурдай кармады,  
Кыймылдай бирөө албады,  
Кыбыратпай кырк итти,  
Кыркын Мажик байлады.  
Үйдүн ичин булгайт, деп,  
Койдой баарын мууздап,  
Коондой кардын жарганы.  
Ошол күндөн күзгө жуук,  
Калган экен мал тунуп,  
Кырк атты бөлүп айылга,  
Кишисин санап топ кылып,  
Бышырып жеп ташташты,  
Бир эле түнү жок кылып,  
Жалгыз Мажик көтөрдү,  
Чогултуп баарын бир таңды,  
Куйулма деген бар экен,  
Көтөрүп Мажик алып барып,  
Түргөн чий койуп кумду эшти,  
Чийди тартып алганда,  
Жылма тепсеп кум тепти,  
Эртең менен кой жайып,  
Шексиз кылып тепсетти.  
Эртеңки күнү таң менен,  
Ээрчитип эки баатырды,  
Аттанып Жамгыр эр кетти.  
Тапшырып айтты айылга,  
Келип калса калмактан,  
Айылдан тамак бербести.  
Бөдөнө менен Байтөлөн,  
Эрди -катын Жамгырчы,  
Калтырбаш, Шыгай –  алты жан,  
Ал алтоонун башкасы,  
Манастыгын билбеди,  
Жамгырчы баштап балдарды,  
Бастырып жолго киргени,  
Таштап койуп буларды,  
Башка жакка келели.  
Абаң Бакай баштаган,  
Төөкөр уста Бөлөкбай,  
Байандап айта кетели.  
Кыргыл чал баштап жыйырманы,  
Кыдыртып айтып берели.  
Ойлоп, кыргыз, угуп ал,  
Ушунун эби келеби.  
 
Бакай деген бар эле,  
Чоң акылман ал эле,  
Дөө Кошой менен курбалдаш,  
Акбалта менен акылдаш,  
Жамгырчыга чоң сырдаш.  
“Кыргыздан Манас чыгат –  деп,  
Басташканын бас кылып,  
Баш көтөргүс кылат, - деп,  
Ошол Манас туулуп,  
Кек үчүн белин буунуп,  
Эл аралап чыккынча,  
Кетейин, деп, алыстап”,  
Орозду баатыр өлгөндө,  
О дүйнөнү көргөндө,  
Аркасында калганды,  
Ар кайда калмак бөлгөндө,  
Дөө Кошойго караандаш,  
Жүрөйүн деп чамалаш,  
Керметоону бет алып,  
Көчүп Бакай кетти эле.  
Алты жүз үйлүү эл алып,  
Кыргыздын кыйын устасы,  
Бөлөкбайды кошо алып,  
Бадакшан, Балык, Керметоо,  
Арасында турду эле.  
Башмааналап жан сактап,  
Ушуларда турушкан,  
Ээсиз жүрсөк болбойт, деп,  
Алты жүз үйлүү кишиге,  
Бакайды баштык тургузган.  
Бекер жатпай баш Бакай,  
Ар кандай ишке маш Бакай,  
Алтайдагы Акбалта,  
Самарканда Жамгырчы,  
Атбашыда дөө Кошой,  
Кабарлашып турушкан.  
Атайлап киши жиберип,  
Алтайдын Буурултокойдо,  
Арстан Манас туулганын,  
Кабар алып угушкан.  
Жакыптан бала таарынып,  
Турпанда эгин эккенин,  
Таман акы, маңдай тер,  
Сатып алып буудайга,  
Аккулага жеткенин,  
Акбалта ага жасатып,  
Ээр- токуму бүткөнүн,  
Акбалта салып түз жолго,  
Дөө Кошойго келгенин,  
Дөө Кошойдон бөлүнүп,  
Самарканга барганын,  
Алп Жамгырчы ээрчитип,  
Арстан Манас баатырды,  
Көрүштүрүп Бакайга,  
Айлына баштап барарын,  
Алдын угуп камынып,  
“Өзүм тосуп барайын”,  
Деп ойлонуп баш Бакай , 
Төкөр уста Бөлөкбай,  
Жолборс алып жанына,  
Түлөөкө менен Төлөктү,  
Жүргүнүң деп экөөнү,  
Өзү менен төрт болуп,  
Баатырдын жүзүн көрсөм, деп,  
Бакайдын ичи өрт болуп,  
Жол менен келе жатканда,  
Самаркандан Жамгырчы,  
Аттанып чыккан алыска,  
Ал Бакайга барышка.  
Бакайды самап Жамгырчы, 
Батпай келет шаттанып,  
Эсинен чыкпай эр Бакай,  
Улам -улам эске алып,  
Көөнө токой Самаркан,  
Ойдуң жакты бетке алып,  
Кырмойнок деген жер экен,  
Кырка артуу бел экен,  
Алты белес бел ашып,  
Аста жүрбөй катуулап,  
Ат айабай бек басып,  
Белеске чыга калганда,  
Алды -аркасын карашып,  
Калмак көрүп калат, деп,  
Ар тарабын байкашып,  
Жол арытып караса,  
Маңдайында бөксөдө,  
Төрт адам келет бел ашып,  
Карааны башка бирөөнүн,  
Караса көзгө жарашып.  
Ак кементай жамынган,  
Буурул мурут чалкайган,  
Мингени жорго чайпалган, 
Айдай бети нур тамган,  
Ал кишини көргөндө,  
Аңсабай киши турбаган!  
Карап калып Жамгырчы,  
Келе жаткан караанды,  
“Кабылан Бакай экен –  деп,  
Жанындагы үч киши,  
Төкөр уста Бөлөкбай,  
Түлөөкө, Төлөк - эки уулу,  
Ошол үчөө бекен –  деп,  
Бачымыраак жетем” –  деп,  
Жамгырчы жүрдү тепеңдеп.  
Алдындагы башаттан,  
Чыга калып Жамгырчы,  
Бакайды таанып- билгенде,  
Аттан түшүп күлүңдөп,  
Арыштай басып жөнөдү.  
Алп Жамгырчы далдаңдап,  
Ашып -шашып калдаңдап,  
Жөөлөп бара жатканда,  
Жакыптын уулу Чоңжинди,  
Жайдары тууган жаш экен,  
Кудай буйруп койгон ат,  
Манас деген ат экен,  
Туула электен туулгунча,  
Айтылып элге жат экен.  
Аккула оозун имерип,  
Аттан түшчү кептенип,  
Кыйшайа берер мезгилде,  
Бозжорго атын чайпалткан,  
Аксакал киши: “Токто! –  деп,  
Акылың ойлоп жокто, - деп,  
Сен туулбаста , чунагым,  
Жерден чыга албадым.  
Сени туулуп өстү, деп,  
Эр азамат жетти , деп,  
Келе жаткан убагым.  
Түшүүң аттан жакшы эмес,  
Токтобойт башка оорагың!”  
Атчан бойдон жетиптир,  
Салам айтып Чоңжинди,  
Кол алыша кетиптир.  
Кыл мурутун сылады,  
Кыйа карап чунакты.  
Токтобой турат Чоңжинди,  
Ойнотуп минген кула атты,  
Андан кийин алардын,  
Атын бирден сурашты.  
- Менин атым бай Бакай,  
Канча жылдан бер жакка,  
Мен жүрөмүн жай таппай.  
Мына бул турган өнөрман,  
Төкөр уста Бөлөкбай.  
Тиги экөө мунун баласы –  
Түлөөкө, Төлөк жуп балдар.  
Алп Жамгырчы сырдашым,  
Балдардын дайнын айта сал,  
Аккула минген азамат,  
Бойунда тоодой чоң талап,  
Душман угуп күйүнгөн,  
Тууган угуп сүйүнгөн,  
Айтпасаң да билемин,  
Жакыптын уулу жаш Манас,  
Алтымыш уруу алашка –  
Атпай журтка баш Манас.  
Тиги турган бала ким?  
- Билесиң, Бакай, атасын,  
Катыны бооз болгондо,  
Дайынсыз кеткен жоголуп,  
Караногой Мажиги.  
Кыскартып айтып Жамгырчы,  
Ачык дайнын билдирди.  
Анда айтат бай Бакай: 
- Бала баатыр төрөгө,  
Менин айтар сөзүм бар,  
Алп Жамгырчы, Бөлөкбай,  
Силер байкап угуңар,  
Орозду баатыр өлгөлү,  
Алтымыш уруу алашка,  
Арамзада калмактар,  
Орун берип оңдурбай,  
Олоттуу жерге кондурбай,  
Жүрөгүн элдин майтарып,  
Беш үйгө бирден кечил бар,  
Койдон бетер кайтарып.  
Манас туулат экен, деп,  
Элди калмак кайтарды,  
Эресек тартып эр жетти,  
Манасты аллам сактады.  
Түлөөкөнү Бөлөкбай,  
Дөө Кошойго жумшады,  
Биздин үйгө баралы,  
Кошой келер аңгыча,  
Эми карап жатпайлы,  
“Кишинин атын мингендин, 
Эки көзү жалында,  
Кишинин тонун кийгендин,  
Эки көзү жеңинде”,  
Айтса -айтпаса бул макал,  
Түпкүлүктүү кеп эле.  
Акбалта калды Алтайда,  
Бай Жакып калды капкайда,  
Кошой келсе сүйлөшүп,  
Жасайлы жарак баатырга,  
Бакай мындай дегенде,  
Төкөр уста Бөлөкбай,  
Сөзүн айтты жайма- жай:  
- Эп келсе эрге, баатырлар,  
Башка киер туулга,  
Торгой көз темир бадана,  
Күрмө, соот, күрөөкө,  
Чарайна керек жүрөккө,  
Калдыркан менен кисепче,  
Өтө керек бул экөө.  
Атар мылтык, тартар жаа,  
Сайар найза, сом балта,  
Кылыч болот кынында,  
Өз колум менен жасасам,  
Теңдешсиз болот чынында,  
Баатырдын чапкан жарагы,  
Кыйамат кайым болгунча,  
Айтылып калат кылымга.. . 
Бакай баатыр, барбайлы,  
Бастырып сенин айлыңа,  
Кайта жанып барбайлы,  
Же Жамгырчынын айлына.  
Аркар -кулжа атып жеп,  
Биз туралы адырда.  
Падыша Кошой келгенде,  
Анан орун табылар.  
Биз чогулуп барышка,  
Алты күндөн калба, деп,  
Качан Кошой келет, деп,  
Зарыкпайлы  мында, деп,  
Жолго салып жөнөттү,  
Түлөөкөнү баргын, деп.  
 
 
Түлөөкө жетип Кошойго,  
Айтып барды бар кебин:  
Жамгырчы, Бакай, Бөлөкбай.  
Адырдан түшүп жатканын,  
Биринен -бири жашырбай,  
Акыл кебин айтканын.  
- Түлөөкө, бачым бар, - деди,  
Баатырга кабар сал, деди,  
Анык кабар угулса,  
Келбей калбайт ал, - деди. 
- Самаркандан жол басып,  
Күндүз баспай түн катып,  
Күндүзү аңдын ичинде,  
Түнкүсү жолдун үстүндө,  
Араң келдим бул жерге.  
Түлөөкө кебин бүтүрдү,  
Абаң Кошой түшүндү.  
Тооторусун алдырып,  
Үстүнө токум салдырып,  
Койкелдини котчу алып,  
Түлөөкөнү кошо алып,  
Азык -түлүк байланып,  
Атбашыдан аттанды,  
Самаркан карай жол тартып.  
Күндү түнгө улантып,  
Тоотору атты буулантып,  
Адырда жаткан арстанга,  
Кошой дөө келди жанашып.  
Бакай, Кошой, Жамгырчы,  
Кучакташып көрүшүп,  
Эсен -соосун  сурашып,  
Колдун учун өбүшүп,  
Чогулушуп олтуруп,  
Сыр түйүнүн чечишип,  
Кепке кирди кеңешип.  
Бакай кебин баштады,  
Кеп ачыгын айтканы:  
- Олуйа Кошой курбалдаш,  
Ой, Жамгырчы, чоң сырдаш,  
Жайы- кышы айылбыз,  
Бөлөкбай уста аралаш,  
Бул олтурган жети адам,  
Ойубуз бирге санаалаш.  
Кырылган элдин бактына,  
Кыргыздан Манас чыгат, - деп,  
Кыргыз кылган калмакка,  
Кылгылыкты кылат, - деп,  
Бооз катын койбой жардырды,  
Шамшарынан канжалап,  
Андан кала бергенде,  
Айылды кечил кайтарды,  
Короодо койдой саксактап.  
Илгертен элдин салты экен,  
Эр азамат эл бакмак.  
Кыргыздан Манас чыккан, деп,  
Бооз катын койбой калмактар, 
Жарган менен какшатып,  
Ошол Манас арстаным,  
Арабызда олтурат.  
Азамат болду бой тартып,  
Бетме -бет бүгүн көрүштүк,  
Кыргыздын иши оң тартып.  
Өлүмдөн башка ар иштин,  
Бачымдыгы  жакшыраак.  
Биз жүрбөйлү узартып,  
Арстан Манас баатырга.  
Жоо куралын бүтүрүп,  
Биз берели жасатып.  
Бакайдын кебин угушту,  
Баарысы бирге турушту.  
Кошой айтат бир кепти:  
- Кандай жарак иштетет?,  
Манастан сурап билели.  
Баатыр Манас козголуп,  
Ок жыландай октолу п: 
- Олуйа Кошой, зор Бакай,  
Алп Жамгырчы, Бөлөкбай,  
Менин чабар жарагым,  
Байкас кылып угуңар.  
Дегенче Манас шоктонуп,  
Калмактын алы келбеген,  
Карчашып жүрүп жеңбеген,  
Дөө Кошойдун куралын,  
Ала койуп колуна,  
Чакмак таштай имерди,  
Мындай деп айтып жиберди:  
- Абалы мунун ушу экен,  
Калмактар менен кармашсак,  
Катылышып карчашсак,  
Табылып калар бекен, деп,  
Эми бүгүн темселеп,  
Качан курал табарбыз?  
Жасап берчү барбы?  
Уста издеп кайда чабарбыз?  
Айткан кебин тыйгынча,  
Ачкан оозун жумгунча,  
Жамгырчы айтат алактап,  
Башын силкип сүйлөгөн,  
Кулактары шалактап:  
- Мен ойлодум эле, башында,  
Кошой, Балта, Жамгырчы - 
Биз кармаган куралдан,  
Жараганын алар, деп.  
Араң жашы тогузда,  
Жашы жетип толгунча,  
Табылып калар курал, деп.  
Жаза ойлопмун Жамгырчы,  
Бөлөкбай турат мынаке,  
Бар шайманды жам кылчу.  
Кандай кылсак эби бар?  
Ой, Бөлөкбай кеп кылчы!  
Бөлөкбай уста жөтөлүп,  
Башын өөдө көтөрүп:  
- Колумдан келип жасоочу,  
Көп куралды мен айтам,  
Көкжалым Манас кулак сал.  
 
Кужурашып байатан,  
Далай кепти айтышкан.  
Мен жасаймын Аркескен,  
Ачуусу  келсе нар кескен,  
Түпкүч болуп ийилген,  
Туурасы сынып кетпеген,  
Эки миздүү испан,  
Беттеше алгыс тирүү жан,  
Оң-тескери шилтесе,  
Эки жүздөн башты алган,  
Көөдөнгө урса баш жарган,  
Жыгачка урса таш жарган,  
Темирди талдай таарыган,  
Чапканын кеспей калбаган,  
Уруштуу күнү узарган,  
Учу өрттөй кызарган,  
Кылабына салганда,  
Жети карыш кыскарган,  
Кылабынан тартканда,  
Кырк аршынча узарган,  
Күн чагылып жарк эткен,  
Үн угулуп шаң эткен,  
Түптүү чынар туш келсе.  
Баш булгабай жалп эткен,  
Шилтегенде кылычты,  
Жалын чыгып жалт эткен,  
Сырты калың өткүр миз,  
Учу кайкы мойну түз,  
Ташты кесет боордон тез,  
Кылычтын жайын билиңиз,  
Ачалбарс деп ат берем,  
Кылычты антип бүтүрөм.  
Кытайдын кызыл кырымы,  
Оростун кыйын кырымы,  
Бараңдын көкжал темири,  
Чала бышкан чойун бар,  
Баары темир жарабайт,  
Узун эмес, чак келте,  
Жалтылдаган Аккелте, 
Ортосун көкжал эгеймин,  
Оозу -түбүн теңеймин,  
Өзүм темир быштырсам,  
Урумдан өөдө чыгарам.  
Оозуна салам андан мен,  
Кытайдын кызыл кырымдан.  
 
Кымбатын артык чыгарам,  
Түбүнө салам андан мен.  
Ортосу көкжал темирди,  
Өзүм иштеп чыгарам,  
Үч темирден курсам,  
Үйгө койсоң үркөр боо,  
Үнү ачуу Койчагыр,  
Ойноп атса Очогор,  
Жыйнап атса Замбирек,  
Андай күндөр кез келсе,  
Сандолун десе эп келет.  
Алтымыш өнгөн терекке,  
Айабай таңып тербелбес,  
Ата турган күндөрдө.  
Коло, чойун, коргошун,  
Кошмосунан бириккен,  
Тышына темир каптаган,  
Түтүн чыгып кетпеске,  
Жигине мистен чаптаган,  
Кунан уйдай ок салса,  
Нуршабдар менен от берсең,  
Атканда дүйнө солк этет,  
Чайкалат тоонун теңизи,  
Чайпалган көлдүн деңизи,  
Беймаал тоок чакырат,  
Акырда эшек акырат,  
Бешикте балдар ыйласа,  
Төшөктө чалдар туйласа,  
Курма тамдар куласа,  
Арстан эрдин Аккелте,  
Атылыптыр бүгүн деп,  
Уккан элдер кубанса.  
Кароолу дажаал, огу ажал,  
Түтүнү туман, түбү испан,  
Бургулап ичин түзөтөм,  
Аткан огу жөн учпай,  
Ажалдуу жанды издетем,  
Тушагасы бир темир,  
Тийген жери бир сеңир,  
Чагарак ооз Алмабаш,  
Ыңай -тура ылгабас,  
Асынып жүрсө Аккелте,  
Ай далынын белеги,  
Атып жүрсө Аккелте,  
Аманат жандын эрмеги.  
Кас санашкан душманга,  
Аңга атып көөн ачса,  
Огу сайдын ташындай,  
Кароолу адам башындай,  
Мылтык жасап чыгарам.  
Сайа турган найзасын,  
Өзүм иштеп чыгарган,  
Ак болоттун кыймасын,  
Аралап табам токойдон,  
Ак жыгачтын сыйдасын,  
Көк болоттун кыймасын,  
Көп жыгачтын ичинен,  
Таап чыгам сыйдасын.  
Уңгусу болот, учу курч,  
Учуна салам кара курч,  
Чиркейдин тумшугунан курасам,  
Чочконун сийдигине сугарам,  
Сабындагы жыгачын,  
Он эки түрдүү кырдатам,  
Үн чыгартып ырдатам,  
Отуз эки түр менен,  
Ойуу -чийүү сырдатам,  
Тийген жерин ырбатам,  
Мындай найза болбойт, деп,  
Жамакчыга ырдатам.  
Жайдын күнү болгондо,  
Колу тердеп кетпеске,  
Коло менен чырматам,  
Кыштын күнү болгондо,  
Колу үшүп кетпеске,  
Кой макмал менен каптатам.  
Сайган тешпей калбаган,  
Кара таштан жанбаган,  
Суу чыбыктай бүгүлгөн,  
Туура сынып кетпеген,  
Найза жасап чыгарам.  
Арстаным кармай жүргөндө,  
Аты болот Сырнайза,  
Атагы алаш журтуна,  
Акыр заман болгунча,  
Айтылып жүрөт Сырнайза,  
Томорулат тоо болсо,  
Кабуусун таап бир сайса.  
Өчпөскө өрнөк ат калат,  
Өмүр бойу бул найза.  
Сомо темир сол балта,  
Сомдоп согом Айбалта.  
Жарылып сырты кетпеске,  
Коло менен чырматам,  
Тийген жерин ырбатам,  
Мизин ууга сугарам,  
Алжайгандан -малжайган,  
Башка чапкан адамы,  
Жакында өөдө болбогон,  
Балта жасап чыгарам.  
Чапканына чыдабай,  
Чандан уста кырылат,  
Көрүгүнө чыдабай,  
Көп букалар сойулат,  
Көмүрүнө чыдабай,  
Көөнө токой жойулат,  
Сугатына чыдабай,  
Көлдүн суусу соолот.  
Как ыргайга саптаймын,  
Пил терисин каптаймын,  
Бети асмандай көгөрөт,  
Жоо бетине баргынча,  
Мыкты чоро өңөрөт,  
Мизин чапсаң айбалта,  
Сырты калың чокморчо,  
Эки курал бир болот.  
Аты болот Айбалта,  
Жана бирди жасаймын,  
Найза кагар кол балта,  
Бел кемерге чатылуу,  
Бирге жүрөт ал балта. 
Туулга куйам бир кабат,  
Тогуз кабат туулгадан,  
Толук болот ал бышык.  
Торгой көз темир бадана,  
Күрмө соот, күрөөкө,  
Керек эмес баатырга.  
Кара бойун каптанып,  
Карк темирге чаптанып,  
Антип жүрүш не керек?  
Суратыптыр Акбалта,  
Сөзсүз берет Буудайык,  
Кийерге келет Ак олпок,  
Бузулган жерин оңдоймун,  
Үзүлгөн жерин улаймын,  
Була салып булаймын,  
Жыртылган жерин жамаймын,  
Кыргагын алтын чордоймун,  
Чыраш тартып сыртынан,  
Жибек менен тордоймун.  
Арасына болоттун,  
Айабай майда эгеймин,  
Бир кабаты ак була,  
Бир кабаты ак бакта,  
Бир кабаты ак жүндөн,  
Арасы болот темирден,  
Сээри учуруп турсун, деп,  
Алтындан кошуп септирем,  
Чапса кылыч кесе албайт,  
Сайса найза теше албайт,  
Отко салса түтөбөйт,  
Аралашма болгондо,  
Анык сырын мен билем,  
Бараңдын огу бата албайт,  
Жебенин огу жете албайт,  
Жалаң кабат жеңил тон,  
Ак олпокту кийдирем,  
Керек болчу темирди,  
Табуучу жерди мен билем. 
Кебез тоонун боорунда,  
Килботодон алдырсак,  
Темир эрип чыгуучу,  
Очокту андан салдырсак,  
Урум чыкчу Таш кенди,  
Алатоодон алдырсак,  
Кырым чыкчу кен ташты,  
Керметоодон  каздырсак,  
Ошонун баарын чогултуп,  
Көөнө токой Самаркан,  
Ошол жерге жам кылсак.  
Мунун баарын кылышка,  
Алтын, күмүш –  зар кетет,  
Азар түмөн мал кетет,  
Азамат кетет, ат кетет,  
Кому менен төө кетет,  
Аркан кетет, кап кетет,  
Оозубузда айтабыз,  
Ушунун баарын ким берет?  
Бар керегим тең болсо,  
Жаш Манас тогуз жашта экен,  
Он бир жашка чыкканча,  
Эки жылдын ичинде,  
Дайар кылам мен болсо.  
Алатоо менен Керметоо,  
Андан чыкчу кендерин,  
Килботонун бар жерин,  
Эки уулум менен  Бөлөкбай,  
Мен табамын ал жерин.  
Бөлөкбай айтып токтолду,  
Бозжорго минсе чайпалган,  
Муруту буурул чайкалган,  
Бай Бакай айтат ал мындай:  
- Жер алды толгон зарым бар,  
Жер үстү толгон малым бар,  
Мал -пулга келген чыгымды,  
Канчалык болсо, Бөлөкбай,  
Мен көтөрөр чагым бар.  
Козголуп Кошой жөтөлдү,  
Мындайча сырын козгоду:  
- Ороздунун балдарын,  
Ар кайда калмак бөлгөндө,  
Ар жорукка көнгөндө,  
Банус хан, Дөөкан, Алооке,  
Оронгусу кошулуп,  
Кармашып көрдү бул төртөө.  
Алы келбей калганда,  
Дөө Кошой деп ат берди,  
Калды кыргыз деп кетти,  
Калды кыргыз жойулуп,  
Маа караштуу элдерге,  
Кара кыргыз ат кетти,  
Өзүбүз таап албадык,  
Калмактар тапты бул кепти.  
Конуштан көчпөй козголуп,  
Аман калдык Атбашы. 
Арпа, Жазы, кең Аксай,  
Кара кыргыз жерге бай,  
Чөбү калың, малы көп,  
Кара кыргыз элинин,  
Эчтемеден кеми жок.  
Төрттөн аркан, төрттөн кап,  
Ком -чому менен мен берем,  
Айры өркөч атан төө берем,  
Жону туйук нар берем,  
Үч унаага бирден эр,  
Айры өркөчтөн алты миң,  
Нардын саны толук миң,  
Нар санаты жети миң,  
Тартар аркан, салар кап,  
Азык -түлүк, минген ат,  
Баары менин өзүмдөн,  
Кыбырабай турушат,  
Уруксат болбой өзүңдөн.  
Айткандын баарын бүтүрсөң,  
Мен садага болойун,  
Бөлөкбайым, өзүңдөн,  
Кыргыздын нетип жүргөнү,  
Уктасам кетпейт түшүмдөн,  
Олтурсам -копсом, эсимден!  
Кайсы жерден табышат,  
Дайнын айтып берсең сен.  
Бөлөкбай айтат ошондо,  
- Төрөм, Кошой, кулак сал,  
Түлөөкөнү саа кошом,  
Төөңдү берсең болду сен.  
“Камдагынча сааныңды,  
Сабааңды камда” деген бар.  
Чоңополдун килбото,  
Сен көргөнсүң, Түлөөкө,  
Бурулбастан ага бар.  
Жети миң унаа шай болду,  
Самаркандын токойго,  
Артып алып келе кал.  
Жамгырчы анда кеп айтат,  
Кеп айтканда нени айтат:  
- Калмактар жумшап кыргызды,  
Жан кыйналып жатышат.  
“Кыш койгон кышын алат, деп,  
Таш койгон ташын алат” –  деп,  
Мурункудан калган кеп, 
Өөнү жок мунун, ырас кеп.  
Кыраан Манас эр үчүн,  
Кыйналган кыргыз эл үчүн, 
Башка уруудан кошпойлу,  
Кыргыз барсын аны үчүн,  
Жамгырчы Шыгай эки хан,  
Элибиз мөшкөй кыргыздан,  
Он миң киши аш -азык,  
Өзүм бирге барамын.  
Бейбаш өскөн калмактар,  
 
Катылышса кокустан,  
Катуу калба саламын.  
Бөлөкбайым, ачык айт,  
Кайсы жерге барамын?  
Бөлөкбай көөнү ачылып,  
Бар курушу жазылып,  
Мындай деди ашыгып:  
- Айдап барбай колбутуп,  
Алып барар кишиңден,  
Алтын -күмүш, зар берип,  
Элүү киши жиберсең,  
Чоңополдун боорунда,  
Кебезтоонун ойунда,  
Анда жүргөн кыргыз көп,  
Үч күндөн ашык иш кылбайт,  
Ошол жерден жалдасак,  
Килботонун айагы,  
Керметоонун четинде,  
Бир көргөнүм эсимде.  
Төрт аршын жердин алдында,  
Кызыл алтын, кызыл мис,  
Кырма кызыл курч эле,  
Кошойдун төө -нарлары,  
Улоо минип барганды,  
Он миңге артып бир келсек,  
Жетип калар чамасы.  
Беремин киши сен дедиң,  
Өзүм барам мен дедиң,  
Алатоонун урчукта,  
Салынып келген тумшукта,  
Урум темир ошондо.  
Бир миң киши, бир миң төө,  
Өзүң баргын ошого,  
Төлөк дайар тетиги,  
Жамгыр, сага кошорго,  
Килбото менен кырманы,  
Түлөөкө билет бар жайды,  
Эмгегин элдин эскерсе,  
Дөө Кошой кошо барарбы?  
Караандуу киши болбосо,  
Жаман көнгөн калмактар,  
Катышып калба саларбы?  
Өзү барса дөө Кошой,  
Эки барбайт, бир келет,  
Иштин жайы ошондо,  
Он миң унаа тел болсо.  
Беш миң төөгө кен артса,  
Беш миң төөгө чоко артса,  
Эки барып жүргүнчө,  
Азабын жолдун бир тартса.  
Кабыл алып бул сөздү,  
Бармак болду дөө Кошой,  
Санаасын басты калгандар,  
Бөлөкбай сөзүн салды андан:  
- Бай Бакай калсын биз менен,  
Берем деген кишиңди,  
Жамгырчы, эми маа берсең.  
Жердин бетин ойдурам,  
Бөйрөктөрүн чойдурам,  
Ичине отун толтурам,  
Күйгүзүп жалын өрт кылам,  
Шыңгыраган үн чыккан,  
Көмүрдү тоодой жыйдырам,  
Туруптуу саздан чаптырам,  
Кургатып күнгө көң кылам,  
Жердин бетин ачтырам,  
Жер көмүрдү таптырам,  
Билеги жоон балбанга,  
Бири жүздү алганга,  
Барскан берип чаптырам.  
Жердин бетин от кылам,  
Очокту кызыл көк кылам,  
Темирди сүттөй агызам,  
Арстандын жасап шайманын, 
Айбан мүнөз душманга,  
Өнөрүмдү таанытам. 
Айтканы айткан кеп болуп,  
Самаркандын токойго,  
Бар кереги топтолуп,  
Очоктордун үстүндө,  
Асман тиреп от турат.  
Очоктогу кен таштар,  
Эрип кызыл суу болуп,  
Жалынды карап Бөлөкбай,  
Кооп койбойт козголуп,  
Жанындагы Бакайга,  
Кебин баштайт оштонуп:  
- Таштар эрип кызыл кан,  
Көк жашыл тартып көрүнөт,  
Төбөсүндө жалындан,  
Байкап тургун бай Бакай,  
Очоктогу кызарган,  
Сүзүлүп өңү агарсы н, 
Көк жашыл тарткан жалындан,  
Шек билинбей жоголсун.  
Ошо кезде байкасам,  
Үстү каймак килтилдейт,  
Алды кызыл жылтылдайт,  
Орто жери ак сары,  
Үч түрлөнүп калганда,  
Болот чыгат бүт баары.  
Андан алып иштетсек,  
Сууга чылап таштасак,  
Бет өзгөрүп кирдебейт,  
Ийилет, сынбайт морт кетип,  
Чапсаң тайбайт таш кесип,  
Бетине жукпайт кан калып,  
Чопого кырк күн таштасак,  
Өңүнөн азбайт дат басып,  
Үч түрдүү сырын көрсөтүп –  
Отту койду өчүрүп,  
Шамал тийсе –  болбойт, деп,  
Очоктун оозун көмдүрүп,  
Кырк күндөн кийин ачырып,  
Үч кабат болуп катыптыр,  
Бөлөкбай анда айтыптыр:  
- Көккө колум жетиптир,  
Ишим оңдон кетиптир,  
Эң үстүңкү кабаты,  
Кырым, урум, көкжалдан,  
Аралашып катыптыр.  
Атар мылтык, ачалбарс,  
Сайар найза, айбалта.  
Мен ушундан бүтөймүн,  
Ортосу көкжал шеги жок,  
Туулга кылам баатырга,  
Мындай темир деги жок,  
Тилеген тилек оң келди,  
Кылар иштин кеми жок.  
Эң түбүндө калганы,  
Коло, чойун, коргошун,  
Салтанаттуу Аккелте,  
Сандолун кылып атарда,  
Салар огу бул болсун,  
Залкар Манас жолборсуң,  
Санаалаш Бакай жолдошум,  
Ишимдин билдим оңдугу н, 
Айтканы -айткан болоорун,  
Жат душмандын башына,  
Арылгыс кайгы муң болсун,  
Эртең айдын он беши,  
Дүйнө бүткөн дүйшөмбү,  
Иш баштоочу күн болсун!  
Эртең менен азанда,  
Май кайнатып казанга,  
Жамгырчы келип бээ чалып,  
Дестеп кылып Манаска,  
Жоо шайманын жасарга,  
Төкөр уста Бөлөкбай,  
Дүкөн үйү беш кабат,  
Өзүнөн башка жан киши,  
Дүкөн үйгө баш бакпайт.  
Бутунда тепкен тактайы,  
Колунда бар танап жип,  
Төрттөн киши дем албай,  
Аракет кылат тер төгүп.  
Абал мурун жасады,  
Чаба турган кылычын,  
Сегиз киши барсканчы,  
Сегиз киши  балкачы,  
Барскан жанса балкалар,  
Ширөө чыгып шырылдап,  
Жалын учуп чырылдап,  
Отто темир бороктоп,  
Кайнап жатат быжылдап,  
Балта менен барсканчы,  
Тер чубуруп жымылдап,  
Бел кырчоодон казган жер,  
Көлчөк болуп чылпылдап.  
Узанган күнү дүйшөмбү,  
Ошол күнү бүткөрд ү. 
Оргуштап жаткан булактын,  
Жанынан жерди ойдуруп ,  
Чылпылдата жылкынын,  
Майы менен майлатып,  
Күн тийгизбей далдалап,  
Кылычты таштап койдурду.  
Бир жума жатты көлчөктө,  
Балыктын майын сыздырып,  
Жыландын өтүн жыйдырып,  
Алып келип кылычты,  
Үстүнө жаба койдуруп,  
Ыштуу сары курмушу,  
Алып келип  оротту.  
Бир жума жатты күн көрбөй,  
Устадан башка жан көрбөй.  
Ороосун сыйрып ачтырып,  
Эгеген кызыл алтындан,  
Эби менен буу берип,  
Күнгө койду астырып,  
Сары алтындан жынжыр боо,  
Алты кабат тактырып.  
Жаба мийаз, сарымсак,  
Сыгып суусун алдырды,  
Жумгактын куйуп сүтүнөн,  
Араң бетин ысытып,  
Ошол сууга малдырды.  
Суудан тартып алганда,  
Караганга көрүнүп,  
Мизинен кызыл жалыны.  
Кынын кызыл алтындан.  
Сабын сары алтындан,  
Чагарагы ак күмүш,  
Келиштирген Бөлөкбай,  
Кылапка салып кармаса,  
Жети карыш болуптур,  
Кылапка сууруп өлчөсө,  
Кырк аршынга толуптур,  
Сырты калың, өткүр миз,  
Учу кайкы, мойну түз,  
Күн чагылып жарк этет,  
Доош чыгып шаңк этет,  
Ары- бери имерсе,  
Кызыл жалын жалт этет.  
Кылычты кармап колуна ,  
Кыраан бала Чоңжинди,  
Эки жагын карады,  
Көрүнө калды көзүнө,  
Төрт кучак келет жоону,  
Бир жыгачтын карааны.  
Ойуна алды ошондо,  
Ойрон бала санааны:  
“Чынардын өзү –  ээлери,  
Жалбырагы –  элдери,  
Бир чапканда жыгалсам,  
 
Ага алым келерби?  
Бир чапканда жыкпасам ,  
Шайманымдын келбеси”.  
Кылаптан тартып  имерди,  
Чынарга шилтеп жиберди,  
Былк этпей чынар турду эле,  
Аны Мажик билди эле,  
Салаңдап турган бүчүдөн,  
Тартып койду анча эле.  
Тоңкойуп чынар урады,  
Томкорулуп кулады.  
Курч экен деп албарсты,  
Кубанды баатыр Чоңжинди,  
Сынап көрчү, баатыр, деп,  
Мажикке Манас бергени.  
Мажик алып колуна,  
Ийип көрсө ач албарс,  
Жаш чырпыктай ийилди,  
Бүктөп көрсө бүктөлдү,  
Койо берсе түз болду,  
Жасабай туруп Бөлөкбай,  
Айткан кеби чын болду,  
Ойрон бала сынаса,  
Кылыч сынга толгону,  
Андан кийин дүкөнгө,  
Жолобой Манас койгону.  
Уңгусу болот, учу курч,  
Учуна салды кара курч,  
Айтканымдай кылам деп,  
Чиркейдин тумшугунан курады,  
Жапаа чочко мегежин,  
Сийдигине сугарды,  
Тийе турган жерине,  
Бөрү тилме чыгарды,  
Бүткүл барлык темири,  
Ак болоттун кыймасы,  
Саптаган  жыгач найзага,  
Ак карагай сыйдасы,  
Өңкөй темир болгон жер,  
Көк болоттун кыймасы,  
Саптаган  жыгач найзага,  
Көк карагай сыйдасы.  
Сабындагы жыгачты,  
Он эки түркүм кырдады,  
Отуз эки түр менен,  
Оймо -чийме сырдады,  
Колдон тайма болот, деп,  
Коло менен чырмады.  
Колу үшүп кетет, деп,  
Кой макмал менен каптады. 
Баатыр шердин Сырнайза,  
Акыр заман элине,  
Айтылып калган бир найза. 
Оозу түбүн теңеди,  
Ортосун көкжал эгеди,  
Оозундагы темири,  
Урум деген темирден,  
Түбүндөгү темири,  
Төкөр уста бышырган,  
Кыргыздын кырым темири.  
Эрикпестен иштеди,  
Ичин бургу түздөдү,  
Аткан огу жөн учпай,  
Ажалдуу жанды издеди.  
Чагарак ооз Алмамбаш,  
Ыңай -туура ылгабас,  
Кароолу дажаал, огу ажал,  
Түтүнү туман, түбү испан,  
Тушагасы бир темир,  
Тийген жери бир сеңир,  
Узун эмес, чак келте,  
Көз уйалат Аккелте,  
Атып көрсө Аккелт е, 
Аманат жандын эрмеги,  
Асынып жүрсө Аккелте,  
Айдалынын белеги.  
Үйдө турса Үркөрбоо,  
Үнү ачуу Койчагыр,  
Ойноп атса Очогор,  
Чындап атса замбирек,  
Сандолун болчу жерлерин,  
Көрсөтүп берди Бөлөкбай,  
Кереметтүү пенттерин.  
Ач албарс менен Сырнайза,  
Аккелте мылтык бүткөнү.  
Балтага түштү Бөлөкбай,  
Ысыта албай темирди,  
Ташыган көмүр түтпөдү.  
Төрт жерден тебет көөрүктү,  
Төрт жердеги көөрүгү,  
Сегиз өгүз териси,  
Күнү -түнгө чыдабайт,  
Өгүздөрдүн териси.  
Чапканына чыдабайт,  
Эр азамат ар киши.  
Талкалап көмүр өчүрүп,  
Көөнө  токой жойулду,  
Чапканына чыдабай,  
Чандан уста кырылды,  
Көөрүгүнө чыдабай  
Көп букалар сойулду.  
Сугатына чыдабай,  
Көлдүн суусу соолуду.  
Ашагандан машады,  
Төкөр уста Бөлөкбай,  
Жайы- кышы бир үйдө  
Жалгыз жатып жасады.  
Жарылып сырты кетет, деп,  
Коло менен чырмады.  
Тийген жери ырбаган,  
Жамакчылар ырдаган,  
Алжайгандан малжайган,  
Башка чапкан адамы,  
Баарысы аман калбаган.  
Как ыргайга саптаган,  
Пил терисин каптаган,  
Жерден өөдө кыла албай,  
Көп кишилер көгөргөн,  
Жортуул күнү болгондо,  
Жоболоңдуу Ажыбай,  
Кокуйлап жүрүп өңөргөн.  
Айбалта бүттү бир жылда,  
Тандап туруп Бөлөкбай,  
Алтымыш эркеч сойдурду,  
Жыдытып түгүн кердирди,  
Алтымыш көктөн бердирди.  
Өзөгүн толгоп бурдурган,  
Өткөрө чапкан кишисин,  
Саргартып кулак тундурган.  
Чокусуна чок койду,  
Түшкүнүнүн учуна,  
Сомдоп карыш ок койду,  
Алаканын бек кылды,  
Душманды карай кек кылды, 
Табылгыга саптады,  
Бүлдүргө такчу жерине,  
Чулгур салып көзөткөн,  
Абышканын көк торпок,  
Эки энеге тел торпок,  
Күдөрү кылган ак кайыш,  
Чайан түйүп терс байлап,  
Бүлдүргөсүн тактырды,  
Арстан эрге тапш ырды,  
Жоо шайманын жам кылды,  
Агар алтын, ак күмүш,  
Айанбай кыргыз дем кылды,  
Жамгырчы, Шыгай элинен,  
Бир күн тынбай бир киши,  
Беш миң балбан иштеди.  
Кошойдун адам, төөлөрү,  
Темир ташып, кил ташып,  
Алтын ташып, мис ташып,  
Калай ташып, жез ташып,  
Жер көмүр ташып, турп ташып,  
Толук бир жыл иштеди.  
Бай Бакайдын алтын -зар, 
Төрт айактап баскан мал,  
Ашып кетти эсеби,  
Эки жүз миң алтындан.  
Толук эмес, кеми бар,  
Тыштан кийер тону жок,  
Атылган октон шеги бар.  
Буудайык берип Ак олпок,  
Келет деген ишеним бар,  
Эми Алтайда жаткан Балтадан,  
Абдан кабар угуп ал.  
Муну мындай таштайлы,  
Көкжал Манас баатырдын  
Хандыгынан баштайлы.
“Камынсын кыргыз түштүктө,  
Калбай кыргыз катышат,  
Түп көтөрө бул иште”,  
Деп кабарлап ал ишке,  
Камынып жүргөн Акбалта,  
Келер жылдын алдында,  
Өткөн жылы күзүндө,  
Аралкөлдүн түзүндө,  
Алтымыш тандап бээ сойгон,  
Алтымыш жумшап чабаган, 
Кычыртып кыргыз байлаган,  
Мына мындай деп койгон:  
“Акылы бар азамат,  
Ат минери калбасын,  
Шек алдырбай калмакка,  
Акылын толук жамдасын”.  
Элбаштыгын кечирди,  
Аракка кошуп калмакка,  
Кара кесек эт берди,  
Балбанга байге болсун, деп,  
Байге бөлүп көп берди,  
Эр күрөшү оодарыш,  
Кыргыз- калмак деп бөлдү,  
Оодарышып, сайышып,  
Ортого чыгып көпкөнү,  
Акбалта берген аш -тойу,  
Алты күндө өткөнү,  
Элдин баарын таратып,  
Эстүүлөрүн чогултуп,  
Эшиктен киши каратып,  
Аксакалы бай Жакып,  
Керкөлдөгү чыккан бай,  
Казактардын Айдаркан,  
Мында келген нечен бай,  
Кулетен бар, курдаш бар,  
Куп сүйлөшөр сырдаш бар,  
Элеман баштап башкалар,  
Калышкан тойго келе албай.  
Чогулуп баары болгондо,  
Балта дөө айтат мамындай:  
- Атам Ороз тушунда,  
Токсон миң үйлүү киши элек,  
Бузулбай айыл бүт элек,  
Кайран киши өткөнү,  
Капкайда бизди кыдыртып,  
Калмактар кетти энчилеп.  
Бооз катынын жардырды,  
Кызыталак калмактын,  
Кылбаганы калдыбы?  
Кыдыртып ийди көчүртүп,  
Жер жүзүнө баарыңды. 
Ырысыңа баарыңды,  
Эңсегениң табылды,  
Башы таштан жаралсын,  
Абийириң эми жабылды.  
Азынатпай айгырын,  
Булкулдатпай букаңды,  
Буркулдатпай буураңды,  
Карсылдатып сүзүшүп,  
Кан мүйүз кылбай койуңду,  
Эркек малың бычтыргын,  
Жол керегин бүт кылгын.  
Ушул келер кыш менен,  
Күндү жайлап жаадырам,  
Алтайдан нары Иледен,  
Текес, Күнөс -көп жерден,  
Жердин бетин кар кылам,  
Жердегендин баарына,  
Кара жерди зар кылам.  
Токтото албай ак карга,  
Жайнап жаткан калмакты,  
Ар кайсы жакка кыдыртам.  
Тилимди алсаң келген эл,  
Көк кылайа калганда,  
Мал тойунган чактарда,  
Козу көчү кылсаңар,  
Алатоо бойлоп жылсаңар,  
Күнгөй -тескей беттери,  
Малга жайыт кылсаңар,  
Байсоорун менен Балыкарт,  
Арт жаккы бети Атбашы,  
Кара кыргыз айылдаш,  
Тоону бойлоп жер ээлеп,  
Канат кагыш турсаңар,  
Баарыңардын нээтиңер,  
Самарканга барсак деп,  
Башка кыйал санабай,  
Жок жерден ишти таап албай,  
Айтканга амал алсаңар,  
Көп кыйла тарттың азапты,  
Көчүп жүрүп Жакып бай,  
Күнөскө бардың кыдырып,  
Текеске келдиң толгонуп,  
Кең тескейди сыдырып,  
Актокой бардың ашыгып,  
Арбын малың чачылып,  
Буурултокой ат калды,  
Ошонуң сенин жакшылык.  
Баркөлдө жүрдүң бааналап,  
Барып -келип Чыңгыштын,  
Эшигинде сагалап,  
Мындан кийин болгон иш,  
Баарысы Жакып саа калат.  
Тургандын баары каранды,  
Чоңжинди турса саламат.  
Кекиликтей кукулдап,  
Таранчыдай быжылдап,  
Таркап кетип ар кайда,  
Болбойлу эми жаман ат,  
Дагы кебим дагы бар,  
Дагы кулак салыңар.  
Ушу келген элдерде,  
Эл башкарып билгенде,  
Баарыңарда уулуң бар,  
Айрыкча Балта өзүмдө,  
Чубак деген уулум бар,  
Такоолу жок артында,  
Жаралган жалгыз муунум.  
Бирден бала кошсоңор,  
Карапайым болбосун,  
Каргыш уруп койбосун,  
Жөнөкөй бала болбосун,  
Жөнүңдү кыргыз ойлогун,  
Менин уулум Чубакка,  
Жыйырма киши кошойун,  
Жыйырма бир болсун санаты,  
Жарайбы журтка ушунум?  
Керкөлдөн келдиң, Кыпчакбай,  
Чубак экөө тең эле,  
Абдылда сенин уулуң бар.  
Көрүп калам кээ -кээде,  
Эбегейден эптүү эле,  
Айткан кептин эми бар,  
Эмки жаштан кепчи эле.  
Бий кылалы жыйырмага. 
Пил кылалы жылбаска,  
Эп келеби? –  деди эле.  
Кыпчакбай кабыл алыптыр,  
Казак -кыргыз элинен,  
Алжан, аргын дегенден,  
Алчын, үйшүн бул элден,  
Жыйырманы каттады,  
Баарысы байдын балдары, 
Бай болбосо бий экен,  
Байы, бийин билгисиз,  
Баарысы элдин пили экен.  
Каттан түшкөн жыйырманын  
Абдылдасы бий экен,  
Балыкарттын айагы,  
Самарканга кетүүчү,  
Чоң жолу бар ар жагы,  
Айы -күнүн эсептеп,  
Болжошуп байлар тарады.  
Чогулуп балдар бир күнү,  
Ошол жерге барарды,  
Айтып Балта угузду:  
- Бир балаңа он киши,  
Кылып бергин жумушчу!  
“Көкжал төрө Манастын,  
Төрт жүз сексен киши” –  деп,  
Айтылып калган кеп ушул.  
Ак боз бээден алдырып,  
Ай тамактап чалдырып,  
Карыдан колун түрүшүп,  
“Кайра качкан ким болсо,  
Как ушундай болсун”, - деп,  
Ок тиштетип ортодо,  
“Келтенин огу урсун” –  деп,  
Чырпык кыйып тарашты,  
Дүрүлдөшүп аттанып,  
Жүрүп кетти аттанып.  
Жата албай Балта камынып,  
Жалгыз уулу Чубактын,  
Жол керегин жам  кылып,  
Катчыга катын жаздырып,  
Атайын ойгон мөөрү бар,  
Айагына бастырып:  
- Баргын, балам, жол болсун,  
Жолуңду кудай оңдосун,  
Жолдошуң үмөт бул болсун!  
Деп Балта дөө аткарды,  
Үмөт менен Жайсаңды,  
Жолдош алып буларды,  
Акбалтадан бата алып,  
Ак кагазда кат алып,  
Тогузга чыккан ошол кез,  
Чубак кетти оштонуп,  
Буудайык карай аттанып.  
Казактардын Буудайык,  
Жети атадан бер жакка,  
Алматы жердеп келаткан,  
Хандык атты бул алып,  
Чубакты Балта жиберди,  
Ак олпок тонду суратып.  
Артынган арбын пулу бар,  
Ээрчитип жүргөн жанында,  
Жанагы эки уулу бар.  
Алтайдан чыгып аттана,  
Айалдабай жаш бала,  
Жаштык кылып чубурап,  
Сырын айтпай башкага,  
Бир күнү жете  барыптыр,  
Алматанын шаарына,  
Атасы жазган кагазды,  
Тапшырып берди ханына,  
Уксаң аты Буудайык,  
Калк бийлеген ханына,  
Бээ сойуп сыйлап кондурду,  
Өрүүн бол десе болбоду,  
Кетмекчи Чубак болгону.  
Кычырып келип Буудайык,  
Астына бокчо тон койду,  
Буудайыкка Балтанын.  
Жазган каты бул болчу:  
“Сен да алаш, мен алаш,  
Сен экөөбүз тең алаш,  
Калмактар салды казапты,  
Баарыбызды тең талап.  
Кул кылып кетти кыдыртып,  
Азат башты кул баалап.  
“Кулдукта алаш жүрөт”, - деп.  
Мойнубузда жаман ат.  
Сен билесиң, Буудайык,  
Мен билемин Буудайык,  
Алаштан эми кетет го,  
Чачылды деген жаман ат.  
Болжолу чыкты он бирге,  
Болжогон киши Саламат.  
Самаркандын Жолтокой,  
Жасатып болду жаракты,  
Кудай берип таштады,  
Кур болгон биздин талапты!  
Алып келип кошуптур,  
Олуйа Бакай абаңды.  
Ойлоп көргүн, Буудайык, 
Кеңири ойлоп санааңды,  
Атайын сага жибердим,  
Алдымда жалгыз баламды.  
Кийсе Манас бекен деп,  
Ак олпокту сурады,  
Ак олпок тонуң сурадым,  
Алдыңа кетти уланым,  
Берсең дагы, бербесең,  
Ачык жооп кыларсың.  
Чубак кийбейт олпокту,  
Олпокчо Чубак болбоду,  
Олпок кийчү сыныма,  
Жакыптын уулу толгону”.  
Жерге түшкөн кезинде, 
Манас аты болгонду,  
Балта барып балага,  
Которуп атты койгонду,  
Буудайыкка бар кебин,  
Балта айтып болгону.  
Катты көрүп Буудайык,  
Кайгырып койбой муңайып,  
Ал ойлонду кубанып:  
“Балта ырас айтыптыр,  
Ак олпок тонум Манастын,  
Кийерине ылайык”.  
Ак олпокту Буудайык,  
Була салып булаткан,  
Букарлыктан сураткан,  
Алдырып келип сактага н, 
Ак олпоктой бир тонду,  
Адам уулу таппаган,  
Таамай айтсам ак олпок,  
Темиркандын айалы,  
Каныкейдин энеси,  
Өз колу менен жасаган,  
Каракан менен Темиркан,  
Шаатемир үчөө бир тууган. 
Олпоктун бирин Каракан,  
Жыйып алган жүгүнө,  
Бирөө калган болуучу,  
Темиркандын үйүндө  
Катып жүргөн тону бул,  
Бермекчи болду тонду бул.  
Чубакка койгон бокчонун,  
Ичинде олпок тону бар.  
- Байлана кеткин, сен балам,  
Башыңа жастай жаткының,  
Башка жанга айтпагын,  
Бокчосун чечип ачпагын,  
Жаш Манаска барганда,  
Жайып анан таштагын.  
Жибериптир Балта дөө ,  
Суратып сени атайын.  
Ак олпок кетти колуман,  
Эминесин айтайын...  
 
Көктеке минип шайланып,  
Буудайык берген олпокту,  
Бөктөргөгө байланып,  
Тогуз жашта түгөнгүр,  
Буттай темир курчанып,  
Сом темирин колго алып,  
Кабаттап темир кийинип,  
Каар бетине төгүлүп,  
Тогуздагы Чубагың,  
Зоңкойуп тоодой көрүнүп,  
Алдында минген Көктеке,  
Кыл куйругу түйүлүп,  
Үйшүн, Үмөт эки уулу,  
Кызмат кылып жүгүрүп,  
Алматадан аттанып,  
Балыкарт көздөй жол тартып  
Абдылдага жолукту,  
Шамшыда кетип баратып,  
Абдылда, Чубак биригип,  
Жыйырма экиге толуптур,  
Чубатып көрсө санашып.  
Туйунтпай кыргыз камынды,  
Жиберген калмак таратып.  
Бузулган элдер жыйылды,  
Муңу ичине сыйбады,  
Баатыр Манас туулгалы,  
Баарысы минтип жыйналды.  
Баштаган Чубак, Абдылда,  
Баатырың жаткан токойго,  
Баргалы жакын калганы.  
Туйгузбай башка бирөөгө,  
Келет экен Чубак деп,  
Алдында кабар алганы,  
Баатыр Манас, зор Бакай,  
Жолунан тосо барганы,  
Каракалпак түрк эл, деп,  
Жүрчүт, жуда деген деп,  
Тараң, шаңкай элинен,  
Пас болуп андан келгенден,  
Калча менен Кыйбадан,  
Тажик менен сыйадан,  
Калмактарга катуу кас,  
Ыраман деген бар экен,  
Ырам билген жан экен,  
Анын ишенгени бал экен,  
Ырчы уул деген баласы,  
Жалгыз уулу бар экен,  
Байатан айткан элдерде,  
Өзү чыккан бай экен.  
Кыргыл чал деген иниси,  
Жеке баатыр жан экен,  
Балдан көрүп Ыраман,  
Бай менен чоңдон чогултуп,  
Жыйырма бала кураган.  
Кыргыл чалды кошуптур,  
Калмактан кордук көргөндө,  
Кыргыл баштап жыйырмасын,  
Баатырдын жолун тосуптур.  
Келе берсин чубашып,  
Кийик атып уу кылып,  
Күнү кызык чуулдатып,  
Баатырга жакын жетиптир,  
Чубак атын чураты п. 
Чоңжинди, Бакай жанаша,  
Баатыр Чубак, Абдылда,  
Алды жагын караса,  
Атынан түшө калышты,  
Камчысын салып мойнуна,  
Таазим кыла барышты,  
Аты-жөнүн сурашып,  
Алар менен таанышты.  
Аттанып жөнөй бергенче,  
Кыргыл баштап жыйырмасы,  
Дагы келип калышты.  
Олуйа Бакай,  Чоңжинди,  
Опсуз Чубак баатырлар,  
Кыргыл чал менен жыйырманы,  
Эсепке муну алыптыр,  
Кыргыл баштап кырк киши, 
Саны толуп калыптыр.  
Кырк чоросу Манастын,  
Ошол экен баарысы. 
Чубак баштап жыйырмасы,  
Ондон киши котчусу,  
Ар жактан келген жыйырмасы,  
Ондон киши котчусу,  
Төрт жүз сексен болуптур,  
Бир кошунга толуптур,  
Жамгырчы келип ал күнү,  
Чогулуша конуптур.  
Чоңжинди, Бакай, Жамгырчы,  
Балта дөөнүн Чубагы,  
Масылеттин ичинде,  
Чогуу бирге бу дагы.  
Кыргыл чалы баш болду,  
Бий Абдылда жаш болду,  
Абдылда бий дебеди,  
Ажы бий деген ат конду,  
Кыскаргандан кыскарып,  
Ажыбай атка конгону,  
Кыргыздардын оозунда,  
Айтканы ошо болгону.  
Айдатып келип Жамгырчы,  
Алтымыш тууну бир сойду,  
Төрт жүз токсон киши экен,  
Ашырбай бир күн жеп койду.  
Төкөр уста Бөлөкбай,  
Кетмек болуп козголду,  
Акы берсе уста албады,  
Ак нээт уста ал дагы,  
Пул берсе уста албады,  
Санасын башка бурбады,  
- Батаңды бергин мага, - деп,  
Ал Бакайга жалбарды.  
Арстан Манас көкжалдын  
Абдан колун кармады:  
- Сен балапан, мен кары, - 
Бөлөкбайдын айтканы, - 
Найзаңдын учу даттаба с, 
Бүгүндөн баштап журтуңа,  
Башчы болдуң, сен Манас.  
Балтаңдын сырты жарылбас,  
Балтадан мындай табылбас,  
Элиңдин четин бузултпай,  
Жыйнап алгын, сен Манас.  
Ырысыңа эр көп, - деп.  
Ылайыктуу жер көп, - деп,  
Эл намысын талашкын.  
Эрте -кеч жок кара көк,  
Колун койо бериптир,  
“Кош эмесе, аман”, - деп,  
Бултулдатып букасын,  
Ээрчитип эки уланын,  
“Тең бастырсак атага,  
Дегеле жаман болот”, - деп,  
Уландары ат минбей,  
Жөө басканын карагын,  
Түлөөкө, Төлөн жөө кетти,  
Бөлөкбай жөнөп кеткени,  
Балта козгоп көчүргөн,  
Элдер калды жеткели.  
Байсоорун менен Атбашы,  
Ортосу кырчак Алатоо,  
Күнгө -тескей жер жазы,  
Келгендер айлын таштады.  
Жылкычы, койчу мал бакты,  
Акбалта, Жакып, Кыпчакбай,  
Алты миң ашуун киши алды,  
Самарканга барууга.  
Тууралап жолго салганы,  
Эки күнү жол жүрсө,  
Самарканга бармакчы.  
Чоңжинди, Бакай, Жамгырчы,  
Чогултуп элин жам кылды,  
Самаркандын Белсазы,  
Көк чөбүн кызыл кан кылды.  
А кудайлап түлөөгө,  
Күндө бээден чалдырды, 
Чала -чарбыт айылды,  
Үй-бүлөдөн айрыды.  
Буйуруп берди Жамгырчы,  
Намангенге барууну.  
“Наманген, Ошко баргын, - деп,  
Эгин эгип жан сактап,  
Малга жайлуу баары, - деп,  
Кембагалга жери жай,  
Жер- жемиши дагы бар,  
Ал жерге барып жан сакта.  
Бул жерге турсаң козголоң,  
Кызыл кыргын тополоң,  
Адысеге учурап,  
Жаман күнгө каласың”.  
Деп кеңешин бүтүрүп,  
Наманген, Ошко баруучу,  
Самарканда кыргыздан,  
Кыргыл чалга кошуптур.  
Наманген, Ошко жеткир, деп,  
Көчүрүп аны койуптур.  
Тыңдуунун баары бөлүндү,  
Сойгону күндө бээ болду,  
Беттешери эр Көңтөй,  
Турган Белсаз жер болду.  
Балта, Жакып баштаган,  
Келип кыргыз эл толду,  
Ороздунун кызыл туу,  
Жакып байда бар болчу.  
Айчыгы алтын тактырды,  
Манастын атын жаздырды,  
Көтөрүп жоого баргын, деп,  
Кыргыл чалга тапшырды.  
Санаты болду отуз миң,  
Сапырылып эл толду,  
Эр Көңтөйгө айттырды,  
Угуп Көңтөй кам кылды,  
Калмакта аскер өтө көп,  
Алтымыш миң болду, деп,  
Айтып элге даң кылды.  
Оолугуп Көңтөй аттанды,  
Көңтөй баатыр аттанып,  
Оорукта мурун жаткан бу.  
Элинен балбан ылгады,  
Эпсиз чоңдон онду алды,  
Алтымыш миң колу алды.  
Опсуз Көңтөй чоң барды,  
Чогулушкан жерлери,  
Белсаздын берки керүүсү,  
Көкойдуң үстү көк жайкы,  
Калмак, кыргыз эл толду,  
Кеңири жерге жайкалып,  
Кан төгүлөөр кез болду,  
Толкуган көлдөй чайкалып,  
Кыргыз уруу дегендер,  
Коркпой баары кубанып,  
Кош болушуп дууланып,  
Кулак -мурун тундуруп,  
Ач кыйкырык чуу салып,  
Чалдардын баары бакчаңдап,  
Жаштардын баары чакчаңдап,  
Кең көкүрөк сом далы,  
Балбандын баары дагдаңдап,  
Сакалы актар жайкалат,  
Мингени жорго чайпалат,  
Чыгып жатат калмактар,  
Өргөн биттей самсаалап.  
Бакай, Балта, Жамгырчы,  
Кимиси элди башкарат?  
Бай Жакып улуу кары үчүн,  
Эң алдында кеп салат:  
- Баштын мээси деген бар,  
Аштын ээси деген бар,  
Элиңди ким башкарар?  
Эл башкарган болбосо,  
Элиңдин чети чачылар.  
“Айтса -айтпаса ырас” - деп,  
Жалпы токтой калышты.  
Чуркурашып чуулдашып,  
Бакайды шайлай салышты,  
Ошол болот Бакайдын,  
Хандык атты алышы,  
Эмгичекти Бакайдын,  
Өчпөй аты калышы.  
Баатыры Манас жаш болуп,  
Падыша Бакай баш болуп,  
Кектеше турган чак болду,  
Калмак -кыргыз каш болуп.  
Карап турса эрдемсип,  
Калмактан чыкты бөлүнүп,  
Караандуу бирөө дердеңдеп,  
Өз ичинде калмакка,  
Таанымал чыккан эр экен,  
Калмактын жүргөн ичинде,  
Түбү манжуу, неме экен.  
Минген атын булкунтуп,  
Тепсетчүдөй жулкунтуп,  
Тыштан кийген кырмызы,  
Күн чагылып кулпунтуп.  
Найзасын кармап оңдонуп,  
Чөгөргөн нардай комдонуп.  
Бендеден башка неме экен,  
Как ошондой чоңойуп,  
Бөлүнүп чыкты калмактан , 
Жалгыз өзү коройуп. 
Алп Жамгырчы аттанды,  
Аламын деп томуруп,  
Жибербей Бакай койгону,  
Жамгырчыга жол койуп.  
Семет деген бар эле,  
Жылкы алышкан чабуулда,  
Сексенге калса беттешип,  
Сайып алчу эр эле,  
Өзү казак уругу,  
Семет баатыр дээр эле.  
Мен барам деп желденди,  
Кан Бакайдын алдына,  
Уруксат сурап келди эми.  
Ага дагы эр Бакай,  
Уруксатты бербеди.  
Токтоно албай Чубагың,  
Тогуздагы чунагың,  
Уруксат сурап келгени.  
- Болбосун жолуң шар, - деди,  
Жолборсум Чубак, бар, - деди,  
Барбайт деп уулум айтууга,  
Балтанын оозу  келбеди.  
Бала жолборс Чубактын,  
Бар жарагы телделүү,  
Жарашыктуу ылайык,  
Көктекени мингени,  
Көмөрө кийип туулганы,  
Кыйкырып Чубак жүрдү эми.  
Тогузда Чубак жашы бар,  
Жеткир баатыр жагы бар,  
Баатыр Манас тушунда,  
Баштан -айак дагы бар,  
Таанылсын деп эл -журтка , 
Жиберген Бакай жайы бар.  
Кошулду Чубак катарга,  
Беттешти манжу Татайга,  
Татай манжу дегени,  
Таанымал элге мурунтан,  
Талкалап нечен эр алып,  
Таанылган элге болуучу,  
Көргөн эмес кыргыздар,  
Батыштын элин моңгулдар,  
Талкалап шаарын нан кылып,  
Башы -көзүн кан кылып,  
Айтып элге келгенде,  
Татай жеңди баарын деп,  
Атын анын угуучу,  
Көңтөй деген калдайы,  
Татайды төтөп кылуучу.  
Тогузда Чубак жолборсуң,  
Жолуккан жери мына ушу.  
Чубакты көрүп Татай кул,  
Атынын башын буруптур,  
Аркасында Көңтөйгө,  
Кылчайып карап туруптур:  
- Улугум Көңтөй сен элең,  
Уйпалап нечен эрди алган,  
Урушта Татай мен элем.  
Таанылган элге Татайга,  
Тай минип жүргөн жарышып,  
Мына бу кыргыз тең беле?  
Балага Татай чыкты, деп,  
Барлык эл укса уйат кеп.  
Башка бирөөн жибергин,  
Кошума кайра кетем! - деп,  
Кобурап Татай калганы,  
Кыргыз, калмак аралаш,  
Мал бакканда чамалаш,  
Барды -келди, бас -турду,  
Тилин калмак биле алат.  
Айтканын уга барыптыр,  
Акбалтанын Чубагы,  
Арданып буга алыптыр.  
Жеткен жерден Татайды,  
Жеткилең Чубак бир сайды,  
Мактанып жаткан барбайм, деп,  
Ээрден көтү кыйшайды.  
Ооп барып оңолуп,  
Аркасын карап олойуп,  
Ормолоңдоп алыптыр.  
Ойду -кайкы чапкылап,  
Чубакка Татай барыптыр:  
- Атаңдын көр, бурут –  деп,  
“Өлөр эчки койчунун,  
Тайагына сөйкөнүп  
Өлүп алат экен” –  деп,  
Угуп жүргөн бул бир кеп,  
Эчкиден бетер сөйкөнүп,  
Өлмөкчү экен кыргыз! –  деп,  
Эң эле жаман сүйлөнүп,  
Кирген суудай түрдөнүп,  
Булгап алып найзасын,  
Катуу тийди күүлөнүп.  
Кармашты мурун көрбөгөн,  
Кармашып жоого көнбөгөн,  
Анткени менен эр Чубак,  
Бала да болсо эң чыйрак,  
Какшытта жүрүп көнгөндөй,  
Далайды мурун көргөндөй  
Кагып ийип найзасын,  
Тамылжыган Татайды,  
Таамай Чубак сайыптыр,  
Татаалаган манжууну,  
Аңтара сайып салыптыр.  
Көрүп туруп чыдабай,  
Көбөгөн деген бир манжуу,  
Күркүрөп жете барыптыр,  
Ажал айдап тура албай,  
Ал «Татайлап» бакырып,  
Айабай жаны ачыптыр,  
Кабаган иттей карсылдап,  
Ачууланып арсылдап.  
Жетип келди Чубакка,  
Түз качырып жакындап.  
Ойротто жок эр Чубак,  
Кара бойун чыңдады,  
Кызыл түпөк найзаны,  
Кыраан Чубак ыргады,  
Кыйкырып барган манжунун,  
Кагып ийип найзасын,  
Кый сүбөөгө бир сайды.  
Чубак  сайган оңобу,  
Жыгылган өөдө болобу?  
Жер тайанып жыгылса,  
Тирүү Чубак койобу,  
Жер кучактап манжудан,  
Экөө өлүп жоголду,  
Кыргыздын иши оңолду.  
Карап туруп чыдабай,  
Каарданып тура албай,  
Каар бойуна сыйа албай,  
Карбаластап чоң Көңтөй,  
Калгандар баары жөнөкөй , 
Кантип туруп ал калсын,  
Калдайып өзү жөнөбөй.  
Карбаластап далдаңдап,  
Калканы жондо калдаңдап,  
Качырып Көңтөй келатат,  
Караса буту салбаңдап.  
Кармаганы кара тил,  
Кара курчка найзасы,  
Кара жер майлап жатуучу,  
Качырганда канчасы.  
Калганы кара темирден,  
Кара бойу кем эмес,  
Кара тоонун сеңирден,  
Карсылдашкан душмандан,  
Качан Көңтөй жеңилген?  
Качырганда кан ичкен,  
Канга кошуп кант жеген,  
Кара кытай калмактар,  
Калгандан качан кан жешкен?  
Качан кыйын күн болсо,  
Каардуу Көңтөй бар дешкен.  
Катуу жөнөп калыптыр,  
Кадимкидей кан иччү,  
Казабына алыптыр,  
Качырган жерде Чубакка,  
Кандуу найза малыптыр,  
Каңтара койуп салыптыр!  
Казактардын Семети,  
Ат койгон бойдон жетти эми,  
Желип чыккан Көктеке,  
Чылбырынан кармады,  
Ыргытып чылбыр Чубакка,  
Камакка салды жаңжалды.  
Казактардын  эр Семет,  
Карсылдашып калганы,  
Казактардын Семетин,  
Найзага Көңтөй илгени,  
“Мынаке, кыргыз, эриң!” –  деп,  
Ыргытып муну жиберди.  
- Убара кылба калжаңдап,  
Эриңден бирөө кел! –  деди.  
Эстенип турган карарып,  
Каар бойуна таралып,  
Чоңжинди минди атына,  
Сырнайзаны колго алып.  
Сырнайза колго илгенде,  
Сыздырып жолго кирерде,  
Акбалта турду муну айтып,  
Абаң Бакай, Жакып хан,  
Жамгырчы менен Кыргыл чал,  
Карап турду тыңшашып:  
- Балам, Чубак, сен –  деди,  
Жаныма жакын кел, - деди,  
Билдиңерби карылар,  
Карап турдуң баарыңа р? 
Барайын десем алдымда,  
Уруксат Бакай бербеди,  
Мага бербес уруксат,  
Уулум Чубак саа берди.  
Өмүрүнчө Манаска,  
Өлгүнчө бирге болот деп,  
Саа уруксат бергени.  
Орозду атам өлгөнү,  
Он уулу аман биз туруп,  
Бүтүн алаш эл туруп,  
Кара калмак, манжуга,  
Алыбыз качан  келгени?  
Атагы алаш эл үчүн,  
Ырыска сени бергени.  
Калмактан коркуп айта албай,  
Атыңды сенин которуп,  
Чоңжинди койдум мен, - деди.  
Аалам сүйүп саа койгон,  
Атың Манас болуучу,  
Аттанып чыктың жаңыдан,  
Болосуң элге таанымал.  
«Манас» деп ураан чакырып,  
Бара турган жол ушу,  
Баргын, Манас, бар! –  деди,  
Болсун жолуң шар! –  деди,  
Элиңе салган бүлүктү  
Душмандан өчүң ал! –  деди.  
Бата берип дүркүрөп,  
Баарысы туруп калды эми,  
Бастырганда баатырдын,  
Байанын айтам угуп ал,  
Кулагыңды салбасаң,  
Дүлөй болуп өзүң кал!  
Улуу Манас баатырдан,  
Унутпас далай сөзүм бар,  
Унутуп ийбей эстеп ал!  
Бастырганда караса,  
Бала жолборс арстанды,  
Байкаган баары таң калды:  
Бармактай кызыл меңи бар,  
Маңдайында салаңдап,  
Жылаңайак, жылаңбаш,  
Кийимсиз өзү жылаңач,  
Чылбырлап кетип баратат,  
Жети менен сегиздин,  
Ортосунда бала жаш:  
Эки үзөңгү алдында,  
Эки түгөй сур бөжөк,  
Кулагын тиктеп жапырып,  
Кетип барат жөжөңдөп,  
Бөжөң -бөжөң желишип,  
Бөлөкчө сонун келишип,  
Көрүп турган кыргыздар,  
Бир-бирине туйгузбай,  
Баабедин айтып ийишип:  
Кызыл чаар жуп жолборс,  
Жолуккан бенде соо болбос,  
Жандап чуркап алыптыр,  
Манаска болуп ал жолдош:  
Сонун иши дагы бар,  
Түргөн чийдей жоондугу,  
Сойлоп барат ажыдаар:  
Коркконуна чыдабай,  
Ыштанына далайлар,  
Сийип ийген чагы бар:  
Алдында минген кула аттын,  
Кулагында шамы бар,  
Маңдайында багы бар,  
Куйундай бүткөн жаныбар,  
Соорусунда кула аттын,  
Камбар ата сылаган,  
Беш колунун тагы бар:  
Аркасында айкөлдүн,  
Учкашкан кызы дагы бар,  
Шөкүлө кийген башына,  
Көрүп айран калышты,  
Тагынган шуру ташына,  
Бермети жерге төгүлүп,  
Утур келсе маңдайга , 
Туулгадан ашып койкойуп,  
Шөкүлөсү көрүнүп,  
Өтө көркөм кызыл кыз,  
Өзү жандан узун кыз,  
Дүркүрөшүп эл калды,  
“Дагы бирден көрүнүп,  
Койсо, дешип, ушул кыз”:  
Отуздан кулжа, алтымыш,  
Тепе -тең эки бөлүнүп,  
Дердеңдешип алыптыр,  
Бир кула аттын дабырты,  
Алтымыш аттай дабырап,  
Мана минтип калыптыр.  
Карап турган калайык,  
Карылар көзгө жаш алып,  
Караган баары таң калып,  
Дүркүрөшүп жар салып,  
Күңгүрөнүп алыптыр,  
Мал табуучу шылуундар,  
Бакай, Жакып карыга,  
Акбалта, Жамгыр залына,  
Аксакалдын баарына,  
Комузун толгоп колго алып,  
Жагымдуу ырдап үн салып,  
Ырдап барып ырчылар,  
Комуз менен төө алып,  
Ээри менен ат алып,  
Ага кошуп бата алып,  
Чечип берген тонду алып,  
Ченебей берген пулду алып,  
Жагалданып кырданып,  
Мал табышып жалданып,  
Сүйүнүшүп тынч алып.  
Эки жанын каранып,  
Күмүштөн кемер курчанып,  
Көкжалың чыкты аттанып,  
Күндөй бетин нур чалып,  
Артынан карап байкашып.  
Айкөл шерге таң калып,  
Аркасынан караса,  
Ак жолборстун сыны бар.  
Маңдайынан караса,  
Ажыдаардын сүрү бар,  
Төбөсүнөн караса,  
Алпкаракуш түрү бар,  
Ачуусу келип акырса , 
Айбаттанып бакырса,  
Кырк бир шердин үнү бар,  
Кыргыздан чыккан кыраандын,  
Тышкы сыны ушулар.  
Бастырып жөнөй бергенде,  
Аксарбашыл мал айтып,  
Атап айтып көп айтып,  
Ага кошуп турган эл,  
Акбоз бээни кошо айтып,  
Айтпаганы калбады,  
Аксакалдар калганы.  
Аккула минип болкойуп,  
Шаңданып арстан калыптыр,  
Алатоодой зоңкойуп.  
Топтон чыкты бөлүнүп,  
Тетиги чоң ополдой көрүнүп, 
Беттешти калдай баатырга,  
Тоо көчкөндөй күркүрөп.  
Кангайлап Көңтөй бакырса,  
Караган баары таң калды,  
Качырып кирген баатырга,  
Мингени Кула шаңданып,  
Аккуланын артынан,  
Бурулгуп чыккан чаң калып.  
Чындап найза кармашып,  
Чымындай жанды айабай,  
Кылга байлап ташташып,  
Найзаларын сунушуп,  
Күүлөп алып урушуп,  
Качырышып сайышып,  
Калдай Көңтөй калмактан,  
Каардуу Манас кыргыздан,  
Калбалашып бул экөө,  
Катуу жаман урушту,  
Калкандарын кыйратып,  
Соотторун жулушту,  
Качпай туруп урушту,  
Катуу кыйын жумуш бу.  
Кайта айланып салышты,  
Кандуу найза алышты,  
Как жүрөккө малышты,  
Кагып найза сайганда,  
Сайдырбастан калышты,  
Сайдырып найза кан акпай,  
Мунун да жолун табышты.  
Көңтөй ойлойт ойунда:  
“Кабат -кабат темирлер,  
Кийип турсам бойумда,  
Сайганын тешпей калбаган,  
Найзам турса колумда,  
Чапканын кеспей калбаган,  
Кылыч турса кынында,  
Ташты чапсам кайтпаган,  
Жара чаап таштаган,  
Айбалта менин элимде,  
Тоону урсам томоргон,  
Томорулуп жоголгон,  
Чокморум турса такымда,  
Чаалыккансып калбаган,  
Чаап жүрсөм арбыган,  
Атым турса алдамда,  
Наамым калдай эр Көңтөй,  
Ушунун баары турганда,  
Алда канча менден пас,  
Жашы кичүү, күчү аз,  
Он бир менен он эки,  
Ортосунда бала жаш,  
Өлтүрө сайып албасам, 
Каны -жинин аралаш,  
Өзөгүнөн жарбасам,  
Эрегишип ушунтип,  
Өзүм Көңтөй не турам!”  
Өчөшүп чочко камынды,  
Кайра жаачу булуттай,  
Каар бетине жабылды,  
“Бөйөн -чайан , жыландай,  
Заарымды салбасам  
Көңтөй болбой калайын.  
Көмөрө сайып албасам!”  
Казабына алганы,  
Кайта артына айланды,  
Караанын көрүп калмактын,  
Караандай зордук арбактын,  
Алдынан тосо жөнөдү,  
Алды -артында жүргөнү,  
Калбай кошо жөнөдү,  
Каңтара сайып алам, деп,  
Арстаның дагы көгөрдү.  
Атырылтып аргытып  
Артынан чаңды баргытып,  
Тулпар күлүк Кула атты,  
Куйундай  кылып каргытып,  
Жал -куйругун жайылтып.  
Кулжадай төшүн салыптыр,  
«Манастап» ураан чакырып,  
Жаш Манас кирди качырып.  
Манастын атын укканда,  
Чоң Көңтөй калды шашылып.  
Өчөшүп келген Көңтөйдүн  
Найзасын кагып жиберип,  
Кырынан тийди баатырың,  
Куланын оозун имерип,  
Кыйамына келтирип,  
Кый сүбөөдөн бир сайды,  
Томорулуп кыйшайды,  
Бала жолборс кара көк,  
Беттешип чыккан жеринде,  
Белдүүдөн Көңтөй эрди алды.  
Эси кетип темтиреп,  
Көңтөйдүн эли сандалып,  
Акыл айтар адам жок,  
Акылы кетип саргарды.  
Чыга албай баары титиреп,  
Көңтөйгө жөлөк балбаны.  
Сүрүн көрүп көкжалдын.  
Сүрдөп баса албады,  
Башын катып шылкыйтып,  
Балбансыз жүргөн чанданы,  
Акимсиген калмактар,  
А дээрге алы калбады.  
Айласы кетип калмактын,  
Алапайы куурулду.  
Жакып хандын Сыргагы,  
Чырга тууган ушуну,  
Манастан эки жаш кичүү,  
Серектен жарым күн кичүү,  
Жарым күн кичүү дегени –  
Эгиз бала болуучу.  
Конокко тамак эт берсе, 
Кубулжуп келип туруучу,  
Түк Жакыпка баш бербей,  
Өз билгенин кылуучу,  
Арбын конок келгенде,  
Бештен бээни жыгуучу,  
Кээсин билет Жакып бай,  
Кээсин качан билүүчү?  
Жакып билбейт Сыргакты,  
Чыйырды байкап жүрүүчү,  
Эки-бир күн эр Сыргак,  
Жатып калса ноокастап,  
Токтоно албай жүгүрчү,  
Чоңойсо деп саламат,  
Ден соолук тилеп жүрүүчү.  
“Манаска жөлөк болот, деп,  
Беттешип келген душманы,  
Ичинде калат бушманы”  
Ошол үчүн  Чыйырды,  
Жакшы көрчү баланы,  
Он бир жашта кара көк,  
Сыргактын тогузга келген убагы,  
Келер жылы жаңы асый,  
Кулунунда тел эмген,  
Кара кызыл кунаны,  
Телкызыл деп ат болуп,  
Өлгүнчө жүрүп оорагы.  
Жетисинде Эр Сыргак,  
Жакыптын малы бул эмес,  
Күнөстүн жылдыз көлүнөн, 
Сатып андан барганы,  
Кыргыздын малы деген эмес,  
Бу дагы калмак малдары.  
Оңдолгон ээри токулуу,  
Ойротто жок шок Чубак, 
Шыбыраша кетишти,  
Акбалта уулу эр Чубак,  
Аттардын башын бурушуп,  
Айлана карап турушуп,  
Имерип тиймек калмакка,  
Кеңеши ушул болушуп.  
Дайарлана калганда,  
Манастап ураан чакырып,  
Барарына калганда,  
Акбалта байкапк алыптыр:  
“Билбесин Жакып, Жамгырчы,  
Билип калса балдарды,  
Кой деп койсо карылар,  
Илеби жанып калабы?  
Кызыган бойу муздаса,  
Кызыккан жоону алабы?”  
Күүлөмөк болду Акбалта,  
Кутурган эки баланы,  
Балта атын бурганда,  
Балдарды карап турганда,  
Ач кыйкырык угулду,  
Үнүн уккан адамдын,  
Самандай өңү кубулду.  
Кең дүйнөсү тар болду,  
Кеп кылбас кекеч эл болду.  
Кулагы тунуп дүңгүрөп,  
Дүлөй болду көпчүлүк,  
Күүгүм кирип бараткан,  
Күүгүмдөй күнү көрүнүп.  
Доолбас үнү карс этип,  
Атылып мылтык тарс этип,  
Таталаган калмактар,  
Талап иттей арс этип,  
Бирден -бирден келе албай,  
Так отузу бөлүнүп,  
Баары баатыр дөө экен,  
Баса элек тоодой көрүнүп,  
Чогулуп отуз бир болуп,  
Көкжал Манас баатырды,  
Орой чаап калыптыр,  
Күрзүлөрүн булгашып,  
Күүлөп колго алыптыр,  
Камандан бетер карсылдап,  
Кычырып жөнөп калыптыр.  
Калмактын эли шаттанып,  
Алаштын элин муң басып,  
Карап турган чагында,  
Кабылан айгай салыптыр,  
Кабылан үнү чыкканда,  
Байатан болгон укмуштар,  
Ошондо боло калыптыр.  
Чогулуп келе жаткандар,  
Чокчоңдошуп чапкандар,  
Шоройу мурун каткандар,  
Тогуз -ону алдында. 
Томпойушуп жатыптыр,  
Топуракка батыптыр.  
Жакыптын уулу жайдардын,  
Жайылтып маңдай айдарын,  
Утуру келген бир топтун,  
Алдында онун сойуптур.  
Балта, найза тийгенби,  
Онтоодо ону болуптур,  
Онун айдап алыптыр,  
Кайнап жаткан калмакка,  
Аралаша барыптыр.  
Сыргак, Чубак –  эки жаш,  
Чымыроондой кыйкырып,  
«Манастап» ураан салыптыр.  
Акбалта, Жакып, карылар,  
Айтылбай оозго калыптыр.  
Оңунан Чубак айланды,  
“Оңой эмес, ушул –  деп,  
Алдында чыккан бала эле,  
Алда кандай кылар?” –  деп,  
Калмактын көзүн жаш алды, 
Имерип Сыргак тийиптир,  
Ителгидей кириптир,  
Караандуу чоңун тандады,  
Найзанын учу кеткени,  
Такаат кыла албады,  
“Баары баатыр, баары шер,  
Бул Жакыптын балдары”  
Атын угуп -билгени,  
Калмактар минтип каргады.  
Кыргыл чалы кыйкырып,  
Кырк чоролоп чакырып,  
Акборчук санга салыптыр,  
Айчык тууну көтөрүп,  
Айанбай жөнөп алыптыр.  
Абдылда баштап жыйырмасы,  
Ырчы уул баштап жыйырмасы,  
Санаты кыркы турбады,  
Ондон котчу булар да,  
Ээрчип баары чубады.  
Баатырлык менен Акбалта,  
Акылы бар айрыкча,  
Баскандары санады,  
Төрт жүз сексен санаты,  
Толуп калды карачы.  
Акбалтанын Чубагы,  
Жүрү деп бирөө айтпады,  
Кыргыл, Сыргак баштаган.  
Кыркына чоро ат калды.  
Кылымдан ашкан кырк арстан,  
Кыргыл чалы баштаган,  
Айлана курчап калмакты,  
Кыйратып чөптөй баштаган.  
Кырк алды курчоого,  
Калмактар калды курчоодо,  
Аралап кирген айкөлүң,  
Артынан кирди эр Чубак,  
Ортодо жүрсө эки шер,  
Ошондо кебин салыптыр,  
Олуйа Бакай кеменгер -: 
- Турбагын алаш, баарың бар,  
Акбалта, Жакып барбаңар , 
Текечи, Шыгай  - экөөң кал,  
Башкаң калбай такыр бар,  
Жамгырчы менин тилимди ал,  
Будургунун Ачмойнок,  
Качкандар өтөр бели бар,  
Камынып аны тосуп кал!  
Элебей жүрүп жаш балдар,  
Кетерин билбей калабы,  
Качып барып какоолдор,  
Жануп жакта Алооке,  
Батыш жакта Шоорукка,  
Отор жерде дөөлөскө,  
Буларга кабар салабы?  
Жаңыдан атка мингенде,  
Жайнаган калмак эл курчап,  
Жаман атты кылабы? 
Баатыр Манас, эр Чубак,  
Кыргыздан чыккан ал чыйрак,  
Жакыптан туулган эр Сыргак,  
Жалтайып жүрөк калабы? 
Угуп алып Бакайдан,  
Жамгырчы жолго салыптыр,  
Будургунун Ачмойнок,  
Бурулбай жете барыптыр,  
Жамгырчы барса алыстан,  
Кызыл жалын от күйүп,  
Алдында минген кызылдын,  
Кыл куйругун шарт түйүп,  
Небак Сыргак барыптыр,  
Токтоно албай Жамгырчы,  
Тогуз бээни түлөөгө,  
Мойнокто арнап алыптыр:  
“Самаркандын чоң деңиз,  
Аккан чалкар көл эле,  
Бойунда жүрүп мен жердеп,  
Ар качан колдо дээр элем,  
Кенендигиң, кеңдигиң,  
Эр Манаска берерсиң:  
Толкуганда бууланган,  
Көргөндүн өңү кубарган,  
Чубакка түрүң берерсиң:  
Киргенде кыйан сел аккан,  
Келе албай бенде зарыккан,  
Кебетеңди эл көргөн,  
Сен Сыргакка берерсиң:  
Бээден тандап тогузду,  
Жолуңа сенин берейин!”  
Арамдык жок ичинде,  
Ал кездеги элдерде,  
Эр бийлеген эрлерде,  
Үчөөнө тилеп амандык,  
Тогуз бээни түлөөгө,  
Жамгырчы атап ийди эле.  
Жайнап жаткан калмакка,  
Каратып канын чайкады,  
Каңгыдан минген баатырды,  
Жактырып элдер байкады. 
Өөдө качты сүрдүгүп,  
Ылдый качты дүрдүгүп,  
Туш- тушка качып жайылып,  
Кутулар айла таба албай,  
Атынан түштү жабылып,  
аттан түшүп жөөлөшүп,  
Амандык бизге бер, дешип,  
Найзаны жерге сайышып,  
Байракты жыг ып салышып,  
Баатырлык калды талаада,  
Бабыраган калмактан,  
Арбак конгон арстандын,  
Алдынан барып жалбарган.  
Будургу көздөй бет алып,  
Бурулуп баскан калмактан,  
Кутулуп бирөө калбаган,  
Куткарбай Сыргак жалмаган,  
Ойдуңду карай бет алып,  
Айланып кара шорону,  
Тапмакчы болгон калмактын,  
Жолун Чубак тороду.  
Анчалык барган эр Чубак,  
Андан бирди койобу.  
Жөөдөн калса калгандыр,  
Ат мингендер сойлоду.  
Былкылдатпай Көңтөйдүн  
Коросонун басты кыргыздар,  
Желеден бээсин агытпай,  
Желелерин түрдүрүп,  
Желдетип жылкы сүрдүрүп,  
Көгөндө козу байлалуу,  
Корккон калмак байлары,  
Койну кошуп өздөрүн,  
Кокуйлатып айдады.  
Кийими бүтүн, өңү саз,  
Кебинен бутак чыккан аз,  
Кокуйлатып байлады.  
Неченин көзү жок болуп,  
Кызарып көзү жайнады,  
Абышка -кемпир зар какшап,  
Келгендерге жалбарды.  
Мурункудай дердеңдеп,  
Бурут дээрге ал барбы?!  
Мурунку кыргыз кептенип,  
Булардын өңү саргарды.  
Эл чогула жыйылып,  
Көкойдуң толуп калганы.  
Ошо кезде жаш Манас,  
Көзүн ачып карады,  
Азыраак жаны билеби,  
Тарарга масы калганбы,  
Айланата карады,  
Кулакка кирген ызы -чуу, 
Заркырап жаткан адамы,  
Бул эмине чуулдак?  
Ыйлаган кимдер чуулдап?  
Деп элинен сурады.  
Дайар Балта камынды,  
- Кагылайын карагым,  
Айланайын арбагым,  
Алтымыш уул алаштын,  
Ырыска бүткөн баанайым,  
Кыргыз деген элиңе,  
Күйүп турган чырагым,  
Ыйлап берсин сарыбашыл,  
Эминесин сурадың,  
Кегин алды элдериң.  
Келе бери дегенде,  
Керектүүсүн бергенбиз,  
Орнотуп жерге мамыны,  
Аркандан керме кергенбиз,  
Айдасак байла качат деп,  
Тегиз асый карма, деп,  
Бузасың майын агызып,  
Ат минбей жөөлөп айда, деп,  
Азапты салган бул иттер,  
Эми бүгүн карасаң,  
Кара жанга күч келип,  
Кара күчкө жалынып,  
Ыйлаганын мунун көр,  
Угуп баатыр кара көк,  
Көтөрөт жүктү кара лөк,  
- Болбой турган бул бир кеп,  
Койчу, тага, койчу, - деп,  
Элден талап олжо алган,  
Эл башкарган улуктар,  
Калкты кармап кор кылган,  
Кан тактада укмуштар,  
Карапайым тим элде,  
Кимисинде жазык бар? 
Бергин десе баш болгон,  
Малын эмес, баласын,  
Берет эле байкуштар,  
Калмак, эмес кыргыздар,  
Башыңдан өткөн ишиңди,  
Ойлоп көрсөң болбойбу!  
Эси жоктор кор кылса,  
Эстүү Балта, Жамгырчы,  
Кой деп койсоң болбойбу?  
Жаш балдарга теңелип,  
Жакшы болду дегенсип,  
Жарыша чаап мал айдап,  
Качырбай тосуп “ай -айлап”,  
Аксакалдын иши эмес,  
Антип жүрүш кайсы кеп?  
Улугун сайып алдың, деп,  
Упурак кылсаң калганды,  
Бүт дүйнө укса, уйат кеп.  
Жан -жайына койсун, деп,  
Жабыла талап олжо албай,  
Колуңду тыйгын кыргыз! –  деп,  
Жаш Манас айтып ийиптир,  
- Айтса -айтпаса ырас, - деп,  
Бакай күлүп ийиптир.  
Алда кандай иши деп,  
Акбалта менен Жамгырчы, 
Бай Жакып, Шыгай, Текечи,  
Ачуусу келип курушуп,  
Жазыла элек чекеси,  
Мулжуң -мулжуң этишип,  
Сакалы жок жулмуштар,  
Бура тартып кетишти.  
Угуп Сыргак баатырдан,  
Өткөзө чыйрак балдардан,  
Айанбай чаап далдаңдап,  
Эки этеги салбаңдап.  
Ашыгып сүйлөп алдырап,  
Сүйүнүп Сыргак далдаңдап,  
- Журтуңа конгун, калмак, - деп,  
Бээңди байла ачытып,  
Арагың тартып жай жат! –  деп,  
Агасы айткан кептерди,  
Алдын -ала бүтүрүп,  
Кызыл уук калдырак,  
Кереге -уугу шалдырап,  
Кейиште турган калмактар,  
Айтарга кебин таба албай,  
Чуулдап жатты мамындай:  
 
- Мунун Манастыгы чын экен,  
Атын Манас койуптур,  
Өзү да Манас уул экен,  
Ушалансын улуктар,  
Эл башкарчу бул экен,  
Баралына келгенде,  
Падыша болчу бала экен,  
Ушул бүгүн турушу,  
Падышача бар экен,  
Букарада не жазык,  
Кыл дегенин кылганбыз,  
Кызыталак хандардын,  
Айтканын кандай кылбайбыз.  
Айттырбай билди, карачы,  
Акылы тунук хан экен!  
Дешип баары сүйүнүп,  
Жүгүрүп үйгө киришип,  
Сасык айран, көк иркит,  
Бирден жутуп ийишип,  
Көөкөрлөрүн карашып,  
Арак ичип суусунга,  
Жогу бардан сурашып,  
Баарысы айтып Манасты,  
Бабырашып чуулашып.  
Аттанып кетти айкөлүң,  
Алаштын элин чубатып,  
Кызыл баштап кырк элди,  
Үч бөлүп калмак айлынын,  
Үч жагына жиберди.  
- Эгизги тоого бар, -деди.  
Элге көзүң сал, - деди,  
Жай жатабы, качабы?  
Кабарын айтып бар, - деди.  
Качканы болсо кой дебе,  
Качпаса калмак ой дебе,  
Арагын берсе ичпегин,  
Айлына барып түшпөгүн,  
Сыр алдырып көрүнбөй,  
Сыртыңды салып дүңкүйбөй,  
Ыраактан байка иттерди,  
Жакшылыкты билеби? 
Же жабыла көчүп чуркурап,  
Жамандыкты тилейби?  
Азыраак айтып жылмалап,  
Кыркын баатыр жиберди.  
Айлына түштү бай Жакып,  
Айдап жылкы келе албай,  
Улам оозун карманып:  
- Олжо бергин, соога, - деп, 
Кыргыз турса суранып,  
Оорагым чыгат эле, - деп,  
Чыгармак тургай оорагым,  
“Чылбырына тийбе” –  деп,  
Мизимди менин жандырды.  
Эркинче бактым бул итти, 
Көп дүйнөмдү чачтырды,  
Быйакка кетсе жөн кетпей,  
Өлтүрө кетип Дөөдүрдү,  
Андан жаман шаштырды,  
Айлымды калмак тебелеп,  
Топурагын каздырды.  
Кыргыздан чыкпай бир киши,  
Түркмөндөн келген Кыргылды  
Кырк кишиге баш кылды,  
Киши кылбас иш кылды!  
Серек, Сыргак жаш эле,  
Сыргагым жылкы баш эле,  
Тышка кебек алдырбас,  
Улоого нокто салдырбас,  
Өзү чыйрак бала эле,  
Серегим боору таш эле,  
Ача туйак малыма,  
Алтымыш үйгө баш эле.  
Мал багып жаткан балдарды,  
Жайына койбой аларды,  
Өзүнө жандай чаптырып,  
Жасоол кылып дагы алды.  
Айткан менен айла жок.  
Айтсам да тилим алабы?!  
Деп күпүлдөп бай Жакып,  
Чыйырдыга туйгузбай,  
Бакдөөлөт менен Магдымга,  
Бабырап кебин салганы.  
Болгунча айтып бай Жакып,  
Бакдөөлөт менен Магдымы,  
Унчукпай туруп алганы,  
Үйүндө жүрүп чоңойуп,  
Койнунда жатып жастыкта,  
Өзү менен тең болуп,  
Эркин өскөн Бакдөөлөт,  
Оолуга кетти томсоруп:  
- Койчу, Жакып, кебиңди,  
Бул кебиңди ит уксун,  
Ит укпаса ким уксун.  
Уулум тентек дедиңби?  
Баатырлыгын кубаттап,  
Айылга кетсе ар кайдан  
Чыгым болом дейсиңби? 
“Эркек бала шок болсун,  
Шок болбосо жок болсун”.  
Унутуп калган белемсиң,  
Талаага койуп эжемди,  
Таң күнү ыйлап жүргөндү?  
Бекеринен бирөөгө,  
Бир кой кармап бербедиң,  
Кишинин жакшы -жаманын,  
Карыганча билбедиң. 
Сенден бала төрт экен,  
Улуу бала кыз экен,  
Уулум Манас өрт экен,  
Серек, Сыргак ини экен,  
Аркамда иним эки деп,  
Ишенери бар экен.  
Баш көтөргөн уулуңа,  
Артынан айтып ушак кеп,  
Жакып, ичиң тар экен!  
Кары болбой катып кал,  
Кара жерге батып кал!  
Бай болбой Жакып, тентип кет,  
Жыргатар болсо калмактар  
Баркөлгө кайра көчүп кет!  
Былк этпей жатып үйүңдө,  
Байбичеңдин төрүндө,  
Хан Жакып деп калгандар,  
Келип турса күнүгө,  
Ошонуң ыраат эмеспи,  
Карып  калган күнүңдө!  
Оорагы Манас уулумда,  
Оңой эмес Сыргагым,  
Жоошуп туруп түз айтат, 
Акылы терең Серегим.  
Алжыгандай бай Жакып,  
Айтасың кандай ушактап,  
Өзүңдөн туулган Манасым,  
Алтымыш уруу алаштын,  
 
Арка кылар тиреги!  
Чамынып да кагынып,  
Белдемчиси жайылып,  
Далдалаңдап Бакдөөлөт,  
Далай кеп айтып жиберди.  
Унчукпай Магдым түз басып,  
Чөйчөккө куйуп суу алып,  
Эшикке чыгып күбүрөп:  
“Өз башыңа тийсин –  деп,  
Эки инисин ээрчитип,  
Манасым аман жүрсүн”, - деп,  
Сууну чачып жиберип,  
“Каапыр Жакып, оңбо!” –  деп,  
Көзүнүн жашын имерди.  
Магдым үйгө киргенде,  
Чакчайып Жакып бир карап,  
Бакдөөлөт менен Магдымды, 
Катар экөөн тең сабап,  
Какшатып койуп буларды,  
Чыйырдынын үйүнө,  
Асталай басып барганы.  
Аңгычакты ал үйгө,  
Жаш Манас кирип калганы.  
Кара күчкө хан Жакып,  
Каткырып күлүп  жалбарды,  
Жалынабы, күйөбү,  
Ойуна Манас албады.  
- Атам Жакып бай элең,  
Тартууга берип малыңды,  
Калмактарга кар элең,  
Эркин көчүп конгонго,  
Билгиң жок колдо зар элең,  
Дүнүйөң көп, ээлик жок,  
Эки бутта бир өтүк,  
Ошончолук тар элең.  
Ороздудан бер жакка,  
Опсу з шылдың болуппуз.  
Ушул кыргыз калмакка,  
Бирлешип туруп аттандык,  
Билгизбей туруп калмактын,  
Четинен тартып жерди алдык,  
Чеп болуп турган батышка,  
Көңтөй сындуу эрди алдык.  
Азыраак жерин алдык деп,  
Эми жатып албайбыз.  
Жамгырчы, Балта кеңешип,  
Той кылгалы камданып,  
Тополоңдоп жатыптыр.  
Уулуң Манас мен турсам,  
Унутуп атам сен турсаң,  
Шылдың болуп калбайлы. 
Жалтайа тиктеп Манасын,  
Чыгарга жаны аз калды.  
“Кече алдырбастан бир тайды,  
Той берем деп чачкалы,  
Жаткан экен көп малды”.  
Дегенди ойго алса да,  
Бербеймин деп айта албай,  
Элин тойго келсин, деп,  
Элден мурун жар салды.  
Каракалпак кыргагы,  
Хан Жакыптын Сыргагы,  
Туубай жүргөн субайдан,  
Тандап кыркты кармады,  
Атасы Жакып ханына  
Бир ооз кеңеш салбады.  
Кемегени ойдурду,  
Кырк бээни катар сойдурду,  
“Агаң жакшы болгондо  
Тобо кылгын, дечү эле,  
Тобом ушул болор”, - деп,  
Терең Сыргак ойлоду.  
Элди карап жыбыңдап,  
Жерди карап мултуңдап,  
Тескери басып култуңдап,  
Тескери тонун кумтунуп,  
Өлө албай Жакып бул турат:  
“Улуусу Манас уулумдун,  
Улуусунан беш бетер,  
Кууратмак болду бул уулум.  
Бел кылып жүргөн уул эле  
Бейли мунун курусун!”  
Деп күбүрөп өзүнчө,  
Тилеп калды бай Жакып,  
Бакдөөлөттүн туушун.  
“Манас баксын, сени, деп,  
Чыйырдыдан кечпесем,  
Эки уулуна ээрчитип,  
Магдымды таштап кетпесем,  
Төрөп берсе Бакдөөлөт,  
Ошолор менен  жатпасам,  
Ошондо малды бакпасам,  
Арбытып муну дүрбөтпөй,  
Алтын кылып катпасам”.  
Ойлогону бул болуп,  
Ойуна кыйал муң толуп,  
Чогулуп келди короого,  
Тегеректеп эл толуп.  
Бай Жакып, Шыгай, Текечи,  
Алп Жамгырчы, Акбалта,  
Короосунда Кыпчакбай,  
Тойго арнап сойгон мал , 
Тогуз жүз ашуун чагы бар,  
Баарысынын маңдайда,  
Баш көтөргөн жаңыдан,  
Падыша Манас шамы бар.  
Жатса -турса карылар,  
Жакасын мууна карманып,  
Калмактан кеги тийгенге,  
Мен- менсиген калмактар,  
Суурча ийинге киргенге,  
Күлүңдөшүп баарысы,  
Күлгөндөй болуп сүйүнө,  
Кылып жатат түлөөнү,  
Күн өксүтпөй күнүгө,  
Эл жыйналып жык толду.  
Санаты тогуз күнүндө,  
Бадакшандан, Балыктан,  
Тарса, жөөт калыктан,  
Түркмөн менен калчадан,  
Андай нечен барчадан,  
Жүржүт менен жудадан,  
Калмактан көрүп кордукту,  
Ар кайда жүргөн мындайдан,  
Көңтөйдү Манас жеңди, деп,  
Барбаганы калбаган.  
Каракалпак эл деген,  
Бараң, шаңкай тең келген,  
Ыраак эмес жакындан,  
Калмактар бөлүп кулданып,  
Тарап жүрүп сенделген,  
Толгон карып кези экен,  
Тузакта калмак кар кылып,  
Токсон миң толук эл келген.  
Жакыптын уулу Сыргагы,  
Акылы терең эр экен,  
Телегейи тең экен,  
Акбалтанын Чубакка  
Айтып турган кеп экен:  
- Абам Балта картайып,  
Эр ортону толуптур.  
Эңкейер чагы болуптур,  
Сен экөөбүз тең элек,  
Эреним Чубак, угуп тур.  
Сенден башка кишини,  
Санап көрсөм бир -бирден,  
Кыргыл кары баштаган,  
Серек, Сыргак кошулуп,  
Санаты кыркка толуптур.  
Мен да Жакып уулу, деп,  
Баатырга басып жанаша,  
Антип жүрсөм болбос кеп.  
Жалгыз койбой баатырды,  
Түбүбүз тууган бир эле.  
Сени тайым дээр эле,  
Жатса -койсо жанаша,  
Жанында турчу сен элең,  
Басса басып бирге бар,  
Турса бирге туруп кал,  
Олтурганда экөөңөр,  
Кумалак ойун салыңар,  
Карап турат артыңда,  
Серек менин агам бар,  
Эрлик жолу экөөңө,  
Тең шерик деп ат калар.  
Кыргыл баштап башкаңар,  
Кыбырабай жатпаңар,  
Жаштарың чайнек, аптаба ал,  
Сууну куйуп конокко,  
Дасторконду колго ал.  
Жоролугуң не пайда,  
Мындай кызмат кылбасаң.  
Көөдөк Чубак эр эле,  
Басса- турса бир болуп,  
Манас менен тең эле.  
Акылман Сыргак турбайбы, 
Акбалтанын көңүлүн,  
Бир көтөрүп салды эле.  
Тогуз күнү той болуп,  
Токсон миң толгон эл болуп,  
Каткырыгы баш жарып,  
Жүрөктүн чери жоголуп,  
Комузчу, ырчы уулдардан,  
Кыйак, чоорчу чогулуп,  
Көкбөрү тартып, кунан чаап,  
Аттардын баары суу болуп,  
Балдардын баары уктабай,  
Ака чөлүм, жашынбак,  
Айтканы ыр, жаңылмач,  
Кара койум дүмпүлдөк,  
Катын -кызда селкинчек,  
Кырк уруу кыргыз ушул эл,  
Кыйла ойун салышты,  
Кызыкка канып калышты.  
Көрүп айран калышат,  
Башка жактан баргандар:  
“Кыргызда ойун мол экен,  
Ойун -күлкү кыргызда,  
Оо капырай, жаштар ай,  
Эмне мынча көп экен!  
Көңүл ачып мээ кагар,  
Бизде оокат жок экен!”  
Дешип келген  эл айтып,  
Келген элди жадатып,  
Күндө үч убак эт тартып,  
Чай менен нанга карабай,  
Жасамчы колун жалабай.  
Жайа бычып, жал жешип,  
Казы кертип май жешип,  
Балга чайкап кымызды,  
Адам уулу кылуучу,  
Бар жумушту кылышты. 
Аңгычакты чабуулчу,  
Аттарын санап чууртту.  
Ат айдаган жери  түз,  
Күлүгү бир жүз жетимиш,  
Эртең менен эрте айдап,  
Бешимден кийин ат келип.  
Баатырдын аты Аккула,  
Куйундан бүткөн жаныбар,  
Айбан жетпейт так буга,  
Көктеке менен Телкызыл,  
Жаңы бышты мал эле,  
Ээрчишип катар ал үчөө,  
Эт бышым келди алдында . 
 
Калган аттар келиптир,  
Тери кургап чыйрыгып,  
Сууту канган маалында,  
Жетимиш атка байге бар,  
Эң алдыңкы атына,  
Сайган байге мамындай:  
Жону туйук жүз нар бар,  
Жылкынын саны беш жүз ал,  
Кошкон жамбы пулу бар,  
Кызыл кымкап, шайы бар,  
Кундуз менен сүлөөсүн,  
Суусар, булгун дагы бар,  
Миңге санын толтуруп,  
Сайган байге жагы бар.  
Баатырың кепти кыйгынча,  
Байагы Сыргак жетиптир,  
Агасы баатыр Манаска,  
Ак сарыбашыл уй алып,  
Садага чаба кетиптир.  
Аккулага сары улак,  
Садагасын чаптырып,  
Суусар менен сүлөөсүн,  
Кундуз менен булгунун,  
Жансыздарын чогултуп,  
Бай Жакыпка тапшырып,  
Нары менен жылкысын,  
Соогатчыга таратып,  
Ырысын көр мунун деп,  
Зоок калтырып каратып,  
Касиеттүү Акбалта,  
Көктеке тийген байгеге,  
Көз кыйыгын салбаптыр,  
Бирөөн дагы албаптыр.  
- Оорагы чыксын уулум –  деп,  
Алыстан келген семселеп,  
Ала кет соогат мына, - деп,  
Кыргыздын эли кеңири,  
Тийеби, пайда мага, - деп,  
Келген киши барсын, - деп,  
Баарысын бөлүп бериптир. 
Эң алдына байлаган,  
Аксары деген ат экен,  
Көкүлү менен жалынан,  
Жети кыл тарап келиптир,  
Телкызыл кирген байгени,  
 
Ата уулу ага–ини,  
Алтымыш уруу алашка,  
Атайын Сыргак таратты.  
Кары - жашы келген эл,  
Сыргакты мактап жаратты.  
Чогулуша келгин , деп,  
Уй мүйүз тартып тегерек,  
Тең олтуруп бергин , деп,  
Карыга килем салышып,  
Байандозун  жайышып,  
Жаш- жалаңдын баарысы,  
Мал баспаган шиберге,  
Этек - жеңин жайышып,  
Кенен тартып олтурду.  
Кыргыл баштап кырк чоро,  
Олтурган элдин алдына,  
Айакка кымыз толтурду,  
Ошо кезде зор Бакай,  
Айтты кебин мамындай:  
-Ушу келген элиңер,  
Тойго неге келдиңер?  
Тойду берди Жакып бай,  
Тойгунча таамын жедиңер.  
Эркиңче ойноп жаш -карың,  
Жазылды бейм чериңер.  
Соогат деп бөлүп мал алдың,  
Тыш жактан келген эл -журттан  
Дегеле куру калбадың.  
Кыргыз баштап турган эл,  
Курсагы тар калмактар,  
Кутулуп бүгүн кубандың,  
Кубанчыңа чыдабай,  
Кары -жашың дууладың. 
Байге бөлүп кунан чаап,  
Эр оодарып сайышып,  
Күрөшүп балбан чыгышып,  
Улак тартып ойнодуң,  
Төрттөн бала чыгышып.  
Мөөрөй аттың атмачың,  
Коргоол менен чатыраш,  
Манаптарың баспадың,  
Кечте менен топ ташты,  
Эртеден -кечке баштадың.  
Жайкалып жаттың он күнү,  
Жаш арстан Манас баатырдын,  
Касиетин байкадың.  
Кектүүңөр алдың кегиңи,  
Чайкадың калмак элини,  
Көңтөйүн сайып жыктыңар,  
Оморуп моңгул белини.  
Улугунан айрылган,  
Ушул элдин ичинде,  
Калмактан бар канча жан,  
Айрыкча, калмак келгендер,  
Кыргыз кенен -тар бекен,  
Абдан байкап билип ал.  
Алооке калдай дөөлөскө,  
Сараркада чалкалап,  
Жаткан Шоорук доңузга,  
Араниктын  дөөлөрү,  
Ат мине албас жөөлөрү,  
Дөөкан, Соксо, Сотойго,  
Кетчүүң болсо кетип кал.  
Жаманы менен жакшысын,  
Кулагың менен укпадың,  
Көзүң көрүп турасың,  
Күпүр кылбай айтып бар.  
Бул жерде калган кыргыздар,  
Кыларга бүгүн жумуш бар,  
Баш болбой киши иш болбойт,  
Баш кишиңди шайлап ал.  
Оң-тескери сүйлөбөй,  
Ойлоп туруп шайлаңар,  
Өөдө -ылдый болуп калбасын,  
Түпкүлүктүү пайдаңар.  
Акбалта, Жамгыр  - дөөңөр бар, 
Көзү ачык чоңуң  бар,  
Көптү билген зоруң бар,  
Жакып, Шыгай карың бар,  
Текечи, Кыпчак - байың бар,  
Кырктын башы Кыргыл бар,  
Кыйындардын баары бар,  
Баш кишиге ким болот?  
Жашырбай атын айта сал!  
Айтып Бакай токтолду,  
Көпчүлүктүн баарысы,  
Өрт алгандай дүркүрөп,  
Чагылган күндөй күркүрөп,  
Жер козголуп дүңгүрөп,  
Ызы -чуу түшүп күүлдөп:  
 
- Баш киши Манас болот! -деп,  
Баарысы сүйлөп алыптыр.  
Биринин кебин - бири укпай,  
Ызы–чуу түшүп калыптыр.  
Касиеттүү эр Бакай,  
Карап элди байкаса,  
Ошо күнкү келгенден,  
Сүйүнбөй бенде калбаган.  
Сүйүнүптүр барлык эл,  
Сурнайдай үнү шаңкылдап,  
Султан Манас баатырды,  
Баштыгына шайлаган,  
Ал иштин кылып адатын,  
Атасы Мамай санатын,  
Ак кийизден жайышып,  
Ал кийиздин үстүнө,  
Арстан Манас баатырды,  
Олтургузуп алышып,  
Жетимиш киши көтөрүп,  
Төбөсүнө орундун,  
Төр жагына өткөрүп,  
Хан көтөрдү муну, деп,  
Калайыкка көргөзүп.  
Акбалта күлүп алкылдап,  
Бай Жакып күлүп шалкылдап,  
Сүйүнүп бойу бошоду,  
Тургандын баары балкылдап,  
Асманда учкан канаттуу,  
Күн жүзүн бербей калкылдап,  
Карыйа Жакып кеп айтат,  
Кеп айтканда деп айтат:  
- Ушул келген барлык эл,  
Уулума тизгин бердиңер,  
Кармаса кармайт тизгинди,  
Кайышып араң көтөрөт ,  
Калың туруп кара жер.  
Ырыскысы башка элден,  
Артыгыраак Манасым.  
Намысың алып берди го,  
Алтымыш уруу алаштын.  
Кыргыл чал баштап кыркы бар,  
Төрт жүз сексен санаты,  
Бийге бирди шайласын,  
Кеңешкор киши ким болот? 
Күдүңдөп кийин калбасын,  
 
Курсагына бүктөбөй,  
Бар кебин айтып эл салсын.  
Уулума убал жүктөбөй,  
Ушул жерде айтарсың!  
Бай Жакып сөзү ырас, деп,  
Дүңгүрөшө кетиптир,  
Шыбыр -шубур сүйлөшүп,  
Күбүрөшө кетиптир.  
“Кырктын башы Кыргыл” -деп,  
Жамгырчы айткан бир кеп бар,  
Кырк жигиттин ичине,  
Кеңеш салып айткандай,  
Бул жерде турган чогулуп,  
Буларың айта салыптыр.  
Өөдө чыгып бий болбой,  
Же куру калып көөнү кир болбой,  
Кыргыл орун алыптыр,  
Балта айткан бир кептен,  
Кырктын  бийи калыптыр.  
Ырчы уул деген бар экен,  
Ыраман байдын уулу экен,  
Анын айткан кеби бул экен:  
- Кошулдук келип баатырга,  
Кол салышты чогулуп,  
Кан ичме моңгул каапырга.  
Кырк жигиттин бийине,  
Абдылда турат нээтимде.  
Барыбыздан жаш экен,  
Байкаса сөзү таза экен , 
Кызыл тилдин кени экен.  
Кызматы тийчү баатырга,  
Керектүүнүн бири экен,  
Шайлабасаң өзүң бил,  
Бүгүнтөн баштап Абдылда,  
Ырчы уул мага бий экен.  
Бирин -бири карашып,  
Турганы жок талашып,  
Жүрүүчү экен башынан,  
Өз-жат дебей ичинде,  
Абдылданы жаратып.  
Бирден ташты алыптыр,  
Кумалак санап калыптыр,  
Таш салбай киши калбады,  
Бийликке аны шайлады,  
Тизгинди берип Манаска,  
Кетерине калганы. 
Эл копкунча дүркүрөп,  
Эр Жамгырчы айтат кеп:  
- Эй, калайык кары -жаш,  
Өз–жат  дебей аралаш,  
Баш кошкон күнүң болуптур.  
Бооруң бирге бардалаш,  
Алтымыш уруу көп алаш,  
Көңтөйдөн жерди алдык, деп,  
Көп ишти кылып салдык , деп,  
Жатабызбы күүлдөп,  
Кымыз ичип күркүрөп?  
Оңунан келди ишибиз,  
Же басабызбы бир жакка,  
Баарыбыз калбай дүркүрөп?  
Жамгырчы айтып болгунча,  
Дүңгүрөп кетти чуу тартып: 
- Тизгинди бердиң Манаска,  
Бас десең, эми басабыз,  
Баспай жатып албайбыз,  
Батыш жакта дөөлөс бар,  
Шымалда Шоорук доңуз бар,  
Чыгыш жаккы Жанупта,  
Араникти ээлеген,  
Дөөкан деген соргуч бар.  
Нарында бар Алооке,  
Баарыбыз бассак бирөөнө,  
Бабырап атып жатканда,  
Баатыры Манас айтты анда:  
- Алп Жакып атам, Жамгырчы,  
Санааңды, кыргыз, жам кылчы, 
Акбалта, Шыгай, Текечи,  
Кырк жигит менен барамын,  
Мен уулайын моңгулдан,  
Тил билбеген кекечти, 
Келерге жолду тар кылды.  
Сарарканы алалы,  
Андан кийин бурулуп,  
Дөөлөс жакка барал ы, 
Билинет го аңгыча,  
Алооке, Дөөкан абалы,  
Хан көтөрдүң биригип,  
Мен Манастай балаңды.  
Атым Манас бар туруп,  
Сакалыңды чаң кылып,  
Сапырып айдап кыргызды,  
Сайышар жоого барамбы?  
Көөнүңөр тынып жай жаткын,  
Азапты кыйла тарткансың,  
Кары -жашың, эр -айал,  
Кара жаның жыргаткын.  
Чабуулга барам деп басып,  
Чатак таап албаңар,  
Айдап келип мал берет,  
Силерге Манас балаңар.  
Уул-кызың, уланың,  
Улан -ушак бар жаның,  
Өз үйүңдө жай алгын.  
Айылчылап барсаң, ал эркиң,  
Абийирин бирөөн ачам деп,  
Ат бастырып барбагын,  
Бүгүн -эртең басам, деп,  
Ашыгып дүрбөөн салбаймын,  
Өзү эле келет тийишип,  
Өкүмсүп жүргөн калмагың,  
Сайып алган Көңтөйдөн,  
Бүлдүргө тыйын албадым,  
Катышып калса кол салып,  
Айанып тура албаймын,  
Кара жаным сактанып,  
Баш катып туруп албаймын. 
Көргөзөмүн деп келсе,  
Көрсөтөмбү, көрөмбү,  
Көп экен деп турбаймын.  
Аз экен деп алдырап,  
Бүлүк салып тынч элге  
Бөөдө кайгы тарттырып,  
Үй үстүнө барбаймын.  
Деп ушундай эр Манас,  
Келери менен кетерин,  
Элине айтып бар жайын,  
Эл кеңешип жатканда,  
Эрени Манас айтканда,  
Эки-үчөө келип энтелеп,  
Ат өлтүрө чабышып,  
Апкаарышып, аптыгып,  
Ашыгыш сүйлөп алыптыр,  
Өпкөсү батпай көөдөнгө,  
Өрөпкүп булар калыптыр,  
Эки кыргыз, бир түркмөн,  
Келген кебин салыптыр: 
- Белсазды ашып кыркууга,  
Кийик уулап барганбыз,  
Көкойдуңдун Кырчынга,  
Бир үйлүү калмак калыптыр,  
Калбаптыр бирөө ырымга,  
Желеде кулун байлалуу,  
Көгөндө козу байлалуу,  
Торпоктор турат мөөрөшүп,  
Инектер турат каңгырап,  
Өкүрүшүп заңгырап,  
Койлору турат маарашып,  
Эчкилерден сүт агып,  
Баккан ээсин каргашып.  
Төөлөрү жатат өтөктө,  
Өркөчтөрүн койкойту п, 
Ээрчитип жүрөт тайлагын,  
Аркасында молтойтуп,  
Киши жок үйдүн түрү суук,  
Кире албай койдук биз коркуп,  
Тирүү неме калбаптыр,  
Азык алса  алгандыр,  
Буйумдан неме албаптыр,  
Киришкенде биз тойго,  
Канымет деп билиптир,  
Качып жолго кириптир,  
Уксаңар ушул кабар деп,  
Келгендер айтып ийиптир.  
Угуп Манас бакырды,  
Кыргыл чалын чакырды,  
Айылга келген аралап,  
Чорого киши чаптырды,  
Чогулттурду чоросун,  
Топ караан кылып чоросун,  
Кайтадан атка толтурду,  
Бай Жакыптын короосун.  
- Акбалта, Жамгыр, экөөң бар,  
Айанып жатып албаңар,  
Баарысы качып кыргыздан,  
Кеткен экен калмактар.  
Аттанып чыкса айылга,  
Жан ачыган эл келет,  
Жайылданган эл келет,  
Жалаң тон жайдак ат келсе,  
Ага кимдер теңелет.  
Шыгай менен Текечи,  
Тандап аттан миниңер,  
Дайындуу жигит алыңар,  
Таштаптыр калмак талааг а, 
Баарысын койбой жыйыңар,  
Ата уулу кылып мал бөлбөй,  
Колдогу малды аз көрбөй,  
Көкчө минер аты жок,  
Колунда жок жардыдан,  
Короосунда койу жок,  
Колунда бодо барынан,  
Койнунда жаткан катын жок,  
Бойдок жүргөн баарыдан,  
Катын алса мал керек,  
Малсыз катын аа бербес,  
Конок келсе кой керек, 
Зарыктырбай кой берсе.  
Көкчө минер ат керек,  
Күндө күчтү бай бербес,  
Колунда жогуң куру калып,  
Өңдүү -түстүүң көп алып,  
Андай кылсаң жакшы эмес.  
Мурун калмак таласа,  
Кеткен чыгым бизден деп,  
Эмнең кетет сен,  кедей,  
Жок эле андай нерсе, деп,  
Ошентип айтып жүрсөңөр,  
Акылга сыйбас бул бир кеп,  
Бай Жакып болуп кеңешип,  
Бирин -бирге теңешип,  
Үйү жок үйлүү болсун да,  
Үйү болуп, малы жок,  
Короосу куру болбосун,  
Байатан айткан кептерим,  
Эсиңерде бар болсун,  
Куршугу чыкпай ичинде,  
Комутта киши болбосун,  
Алтын -күмүш зар болсо,  
Асылдан буйум бар болсо,  
Бай Жакып, Балта, Жамгырчы,  
Текечи, Шыгай, Кыпчакбай,  
Багылбай жатат малыңар,  
Жыйнап койсоң чөп жебейт,  
Алтооңор бөлүп алыңар.  
Балта менен Жамгырчы,  
 
Мени менен бирге бар,  
Андан башка кыргыздан,  
Убара болуп барбаңар.  
Казак менен караандаш,  
Каапыр Шоорук аралаш,  
Айак асты кылбасын,  
Казактарды булар чаап.  
Өзүнөн болду жамандык,  
Түн уйкуңду койуп бас,  
Алдыратып шаштырып,  
Аттын баарын жам кылып,  
Азык -түлүк алдырып,  
“ Эр азыгы талаадан,  
Оор алба артынып”.  
Айтып койуп жөнөдү,  
Касчылык болсо калмактан  
Качпай туруп көргөлү,  
Ажалы жетсе өлгөлү,  
Калмак менен манжунун,  
Алаштын чегин бөлгөлү.  
Жаңыдан атка мингенде,  
Жалаң сууну бойлоду,  
Калмакты бөлүп кыргыздан,  
Хандыгын он күн тойлоду.  
Кандуу душман эле де п, 
Кастыкты качан ойлоду.  
Эрине койсо тийишпей,  
Өзүнчө качып калмактар,  
Өлүм жагын болжоду.  
 
Көңтөйдүн качкан калмагы,  
Көбү качып бөксөлөп,  
Дөөлөсүнө барганы,  
Манастын угуп кабарын,  
Дөлөөс кайрат кылбады,  
Өзү аттанып жөнөдү,  
Шоорукка кабар кылгалы.  
Алооке угуп кабарды,  
Элинен чыкпай жүрүүчү,  
Ыраңкүдүк молдосу,  
Айткан сөзү байагы.  
- Эсиң барда этек жап,  
Эрегишип эр менен,  
Эч ким пайда табалбас.  
 
Эми Нарын жер болбойт,  
Баш көтөрдү эр Манас.  
Маа караштуу калмактар,  
Туйундурбай түндө кач.  
Туйунуп Кошой калбасын , 
Туйукталып жол таппай,  
Тузакка түшүп калбагын.  
Эки күн жүрсөң чуркурап,  
Кошойго кабар угулат,  
Тоотору минип чоң Кошой,  
Тосуп чыкса жолуңдан,  
Заманаң анда куурулат,  
Уйкуңдан кечип түндө кач!  
Айтып койуп Алооке,  
Артып төөгө дүнүйөсүн,  
Эң алдында ал качат.  
Акимсип жаткан калмактар,  
Атын угуп айкөлдүн,  
Токубай атын миништи,  
Токтоо кылып туралбай,  
Туш–тушка качып киришти.  
Көтөлөктө соң Дөөлөс,  
Шоорук ханга барыптыр,  
Сараркада Шоорукка,  
Сары санаа кебин салыптыр.  
Кайраттуу Шоорук эр экен,  
Каары катуу неме экен,  
Казабына алганда,  
Кан иччүнүн бири экен.  
Бөрк ал десе баш кескен,  
Элинен чыккан жинди экен.  
Кабарын угуп камынып,  
Ач бөрүдөй жаланып,  
Аскер жыйнап саналып,  
Аттанмак болуп камданып,  
Каңгайдын бөктүр жеринен,  
Кош ат менен чаптырып,  
Кароол карап жол чардап,  
Карап жүргөн белинен,  
Кырмуз шаанын Мурадил,  
Аны кошо алдырып,  
Каткалаңдын Сайкалга,  
Ингенде жаткан капкайда,  
Эптүүдөн киши жиберип,  
Аны дагы таптырып,  
Калмактардын Уушаңын ,  
Жүрүүчү мурун жактырып,  
Нескарадан башкасын,  
Чогултуп келди бар кылып.  
Тебелеп кетмек ойунда,  
Теңселтип колду көп алып.  
Кыргызды тепсеп нан кылып,  
Чай иче албай кан ичип,  
Арак ичпей заар ичип,  
Арак -чайдын ордуна ,  
Ачууланып кар ичип:  
- Чыңгыш атка конголу,  
Чыгыш менен батыштын,  
Ээси монгул болголу,  
Каш кайтарып кол тартып,  
Козголгон бенде болбоду.  
Кол салып бизге тийишип,  
Кутурган кыргыз турбайбы,  
Кутуртуп муну жөн койсо,  
Ылат -мынат урбайбы!  
Басып койбой башында,  
Өрөпкүтпөй мындайды,  
Алтайдан берип катыгын,  
Атасы Жакып какбашка,  
Чыңгышты кудай урганбы? 
Бурутту мурда сойлотпой,  
Болжобой муну калганбы?  
Дөөдүр өлдү туу белде,  
Чогулуп дайны чыкпаган,  
Төөнүн саны миң эле.  
Жоготкон ушул турбайбы!  
Күн батышты сактаган,  
Жалгыз кар бир башы,  
Миң кишиден качпаган,  
Кылчайып киши батпаган,  
Бет алган жагын кыйраткан,  
Белдүү баатыр Көңтөйдү,  
Оодарган ушул турбайбы!  
Ойунча койсом кыргызды,  
Ошондо кудай урбайбы!  
Одураңдап оолугуп,  
Ошенте түшүп соолугуп,  
Тил сүйлөбөй будургуп,  
Токтоно албай удургуп,  
Аскердин санын угузуп,  
 
Алтымыш миң болду, деп,  
Келген улук баары угуп.  
Аскерге кармап алыптыр,  
Көңтөйдөн качкан калмактар,  
Арызын айтып Шоорукка,  
Туткунга түшүп калыптыр.  
Бирин -бири жемелеп:  
- Как ушундай болмокпуз,  
Өлсө Көңтөй өлдү эле,  
Көңтөйдөн башка элдерди  
Жөн эле Манас койду эле,  
Эми көрсө биздерди,  
Ичибизди жарбайбы!  
Ичегиңи чубалтып,  
Илбээсин талап жесин деп,  
Кабакка сүйрөп салбайбы!  
Кылгылыкты кылбайбы,  
Кызыбызды албайбы,  
Бизди кыргыз кырбайбы!  
Кудай урсун Шоорукту,  
Көрсөтүп бизге чоңдукту,  
Айдап жүрүп түгөтүп,  
Кылмак экен кордукту!  
Этегине эрмешип,  
Эл-журтуна жалынып,  
Эптеп ага жагынып,  
Жан багып жатпай анда, - деп,  
Сыртынан мактап Манасты,  
Шооругун каргап жатышты.  
 
Эртеңки күнү баскалы,  
Чатырдын көбүн түркүмдөп,  
Талаага тигип таштады.  
Ошол күнү жетиптир,  
Айкөл Манас арстаны,  
Сарарканын кең түзгө,  
Калмактын колу толуптур,  
Артуунун сары белине,  
Арстаның Манас конуптур,  
Акбалта, Бакай, Жамгырчы, 
Алар бирге болуптур.  
Кырк чоросу баары бар,  
Төрт жүз сексен саны бар,  
Ошолордун тышында,  
Манас, Чубак дагы бар.  
Үч карысы бир келген,  
Төрт жүз сексен беш экен,  
Сары артууга келгенде,  
Күүгүм кирген кеч экен.  
Үйүндө жаткан немедей,  
Ой ойлобой, кенебей,  
Ортосу чуңкур ойулган.  
Төбөсүндө нечен кан,  
Ошолордун баарысын,  
Бучкагына теңебей,  
Кудай артык жараткан,  
Бул Манасты ченебей,  
Он бир менен он эки,  
Ортосунда бар жашы,  
Он сегиз миң ааламды,  
Оодарчудай бардашы.  
Кара жалгыз бир башы,  
Сан кишиге теңебес,  
Сан-санаксыз жоо келсе,  
Шашылып койор бенде эмес,  
Коргошун жүрөк, жел билек,  
Корко турган эр эмес.  
Азыркысы жаш Манас.  
Мурунку өткөн дөөлөрдөн,  
Эч киминен кем эмес.  
Эңкейип кетсе өбөгү,  
Эр Чубак мунун жөлөгү,  
Ээрчип жүргөн  жанында,  
Эрен Сыргак бөбөгү.  
Төлгөсүн тартып айтуучу,  
Төлгөчүсү Төлөгү,  
Актай далы көрүүчү,  
Ашкере айкын билүүчү,  
Алымдардын ал экен,  
А дагы бирге бар экен.  
Түн ичинде кол жүрсө,  
Түмөн алаш жол жүрсө,  
Түлкүнүн изин жаңылбас,  
Түмөн Жайнак, Шууту,  
Түптөн чыккан куусу,  
Караңгыда кол жүрсө,  
Казат кылып мол жүрсө,  
Карышын изин, жаңылбас,  
Кадыр Жайнак, Шууту,  
Калыктан чыккан куусу,  
Мыктылардын жигиттин,  
Абдылда баштап бийи ушу.  
Мыктылыгы балдардын,  
Бир көргөндө билинсин.  
Төлгө тартып көрчүүнү,  
Алдынан айтып берчүүнү,  
Из кууганда жазбасты,  
Бир-бирин жаза баспасты,  
Ылгап туруп шуларды,  
Кайгуулчуга атказды.  
Бөрү жолдуу Бөгө уулу,  
Ырчы, Бозуул ыктуусу,  
Чатырды сактап турушту,  
Бу тайманбас жоодон мыктуусу.  
Кайран кыргыз каркылдап,  
Карк мас өңдүү шалкылдап,  
Буурул мурут көк ала,  
Жаш баладай алактап,  
Оодарылып сүйлөсө,  
Токтобой мойну шалактап.  
Нөөбөт менен болжолдоп,  
Сактоочуга чыгарат,  
Бири чыкса, бири уктап,  
Мына минтип таң атат.  
Чубамак болуп кыргызга,  
Калмактын алды аттанат.  
Кыргызды мурун көрбөгөн,  
Кыйындыгын билбеген,  
Кытайдан келген Мурадил,  
Калмактардын Уушаңы,  
Каткалаңдын Сайкалы,  
Канча жылдан бер жакка,  
Эригип бекер жатканы,  
Элирип булар шаттанды.  
Камынып алды ат минип,  
Орто жери тон кийип,  
Арка жагы чай ичип,  
Алдырашып жатканда,  
Кыргыл доол какканы,  
Доолдун үнүн укканда,  
Шоорукту кудай урду, деп,  
Калмактын баары шашканы,  
Доолун угуп Кыргылдын,  
Ыштанга чычып таштады, 
Жайнап калмак эл толду,  
Кылычтын канын чуурутуп,  
Кырылышар кез болду.  
Кыргыздын эли эң шайдоот,  
Алдына минип болгону.  
Туу көтөргөн зор Бакай,  
Туу түбүндө Акбалта,  
Алптын бири Жамгырчы,  
Айбаты журттан артылды.  
Жакыптын уулу жаш Манас,  
Алтымыш уруу алашка,  
Өз эркинче жаш Манас,  
Аккула ат минип болкойуп,  
Так ополдой зоңкойуп,  
Колунда найза койкойуп,  
Нөөкөрү бутта чойкойуп,  
Кылыч кында шыңгырап,  
Айбалта белде кылдырап,  
Кытайча кызыл доолбас,  
Чымын тийсе кыңгырап,  
Бараанын көрсөң баатырдын,  
Мейкин зоодой зымылдап,  
Элин баштап алыптыр.  
Сайылган байрак түбүнө,  
Залкарың туруп калыптыр.  
Сандаган калмак токтолду,  
Санаасы башта көп болду,  
Көзү көргөн калмакка,  
Көмүлчүдөй окшоду.  
Жанында калды кайгысы,  
Катын -бала, көр дүйнө,  
Кыйалып ойдо жок болду.  
Кыйкырыгы таш жарып,  
Булгап найза колго алып,  
Булуттай болуп бууланып,  
Үстүн түмөн буу алып,  
Бузулган күндөй сурданып,  
Бөлүндү бирөө калмактан,  
Бөөдө өлчү арбактан.  
Талапты деген неме экен,  
Тартынбай чыкты ар жактан,  
- Талапты чыкты нетет! –  деп 
Талкаланып кыргыздар,  
Дайынсыз болуп кетет –  деп,  
Качып барар жери жок,  
Кай көргө кирер экен, - деп,  
Калмактар турду деректеп.  
Үзүктөй калпак эр Шууту, 
Баатырдын бири мына ушул,  
Темиркызыл аты бар,  
Тентектин бири болуучу,  
Темингенин соо койбой,  
Жеңгендин бири болуучу.  
Темирден күрмө тон кийип,  
Келгендин бири болуучу,  
Эңкейип калса илинтпей,  
Эңгендин бири болуучу,  
Аңтара сайын найзага,  
Илгендин бири болуучу,  
Көрүшсө чыгып көөдөнгө,  
Мингендин бири болуучу.  
Уругу дөрбөн  кыргыз бу,  
Дөрбөндү таштап жиберип,  
Манастап ураан чакырып,  
Талапка тийди жапырып,  
Шууту, Талап беттешти, 
Кыргыз- калмак кектешти,  
Экөө тең ойлоп келатат, 
Келгени тирүү кетпести.  
Найзанын учу жеткенде,  
Аңтара койор кездерде,  
Калмактардын далайы,  
Кандим болгон неме экен,  
Кагып ийип найзаны,  
Алактаган Шуутуну,  
Аңтара сайып таштады,  
Үйшүндөрдүн Үмөтү,  
Улай удаа чапканы,  
Үмөттү кошо сулатты. 
Оолугуп Талап турбады,  
Артынан барып Бөгө уулу,  
А дагы кошо кулады.  
Жыгылса жетип артынан,  
Ажыратпай атынан,  
Улам бирин кутказып,  
Алып жаткан баатыр ал.  
Кыпчакбайдын Абдылда,  
Чубак менен тең эле,  
Тогузга чыккан эме эле,  
Токтоо кылып турбады,  
Томукка атты урганы,  
Абдылда келип беттешти,  
Талапты жаман каардады. 
Жыгылса өлбөй тирүү, деп,  
Кыргыз кетип калганга,  
Дегеле жаман арданды.  
Абдылданы көргөндө,  
Айабай жаман наар салды,  
Кыпчакбайдын Абдылда,  
Кылым элге таанымал,  
Көргөн жерде ал Талап,  
Кыймылдатпай тааныган.  
- Тойуп келген экенсиң,  
Курган бала жаныңдан!  
Тору атын калмак ойнотуп,  
Тосо чыкты алдынан,  
Абдылдада арып бар,  
Жоо сайышта калып бар,  
Айла иштеткен жоо жеңет,  
Ашыгып кетип талыкпай.  
Дардалаңдап чоң Талап,  
Күч келтирип ат сабап,  
Абдылданы найзага  
Илип алсам экен, деп,  
Ойунда келет бул талап.  
Абдылда турат тартынбай,  
Ат арытып калмакт ай 
Чаап кеткен жери жок,  
Байкап көрсөң Абдылда,  
Кайра тартар пейли жок.  
Жеткенде калмак кылт берип,  
Бир жагына кыйшайып,  
Жаздырып таштап булт берип,  
Имерилди артынан.  
Тоодой Талап оңдонуп,  
Бурулгунча артына,  
Ат имерип толгонуп,  
Аркаңкы ээр кашы деп,  
Көтөндүн бүрмө чети деп,  
Көтөрүлүп күрөөкө,  
Өлөр жериң ушу, деп,  
Найзаны ээрге такады,  
Күүсү менен качырып,  
Көтөрөр ээрден бир сайды.  
Кере карыш төрт ээли,  
Найзанын учу мылгыды.  
Камчы саптай кара кан,  
Ат сооруга куйулду.  
Октос берип калмактын,  
Алдындагы тору аты , 
Ыргыштап жөнөй бергенде,  
Абдылданын найзасы,  
Суурулуп кетип бош калды.  
Аны менен Абдылда,  
Томсоруп туруп албады.  
Суурулуп кеткен найзаны,  
Кыйырдап оңдой кармады.  
Кылчайып кайра болгунча,  
Баколоордун безине,  
Бала баатыр муштады.  
Муштаган найза мылгыды,  
Тоодой Талап атынан,  
Тебетейдей ыргыды.  
Жыгылганда чуу чыкты,  
Ал Талаптын артынан,  
Калмактан Шоорук хан чыкты.  
Шоорукту көрүп Абдылда,  
Айал кылып  турбады, 
Атынын башын бурганы,  
Бакайдын барып алдына,  
Абдылда кебин кылганы:  
- Келе жаткан ким? - деди,  
Кез–кез деп астын тосууга,  
Дегеле алым келбеди.  
Уйатты койуп өзүңө,  
Качып келдим мен, -деп.  
- Абдылдам , сөзүң чын, - деди,  
Шоорук деген хан, - деди,  
Кара күч менен хан болгон,  
Кармашка буга кар болгон,  
Канча жылдан бер жакка ,  
Мактап жатып калмактар,  
Өзүнчө жатып  мар болгон. 
Келгениң ырас сеники,  
Шоорук менен беттешер,  
Атагы чыккан эрдики.  
“ Эр” деген кепти угуптур,  
Алп Жамгырчы ошондо,  
Атынын башын буруптур,  
Бакайдын келип алдына ,  
Бата тилеп туруптур:  
- Канча жылы калмактын ,  
Торуна түшүп курчалдык,  
Четинен бузуп торлорун,  
Чебердебей жол салдык.  
Айанып туруп албайбыз,  
Чоң экен деп Шооруктан,  
Жанды айап калбайбыз.  
Уруксат бергин маа Бакай,  
Мен барайын алдында.  
Алдырсам да алсам да,  
Сайдырып ийип кокустан,  
Жыгылып аттан калсам да,  
Акбалта бар артымда .  
Чыккан киши жетиге,  
Саны толуп кеткиче,  
Жаш Манаска жол бербе.  
Барамын десе болбогун,  
Бастырбай жолун торогун,  
Ашыгыш кабар укканда,  
Карбаластап келгенбиз,  
Камсыз келген экенбиз,  
Такыр кыргыз эрдемсип.  
Бастырба дедим Манасты,  
Айтарга кебим барбады.  
Кезенишкен эрлерден , 
Кечирим кылбас бендеден,  
Манасты диттеп келиптир,  
Тээ Каңгайдагы үчөө тең.  
Бириндетип сайбасак ,  
Бирден -бирден барбасак,  
Буктурма койуп элөөсүз,  
Бууданды сайат бул акмак.  
Жаңыдан чыккан буудандан,  
Жаш балапан арстандан,  
Оорагы качат ошол чак.  
Ушу сапар урушта,  
Шоорукту жеңип жангынча,  
Манаска азыр бололу.  
Жалгыздатпай баатырды,  
Баарыбыз такыр бололу.  
Жеңилип Шоорук жыгылса,  
Тетиги келген үч доңуз,  
Качып кетип кутулса,  
Андан кийин баатырга,  
Беттешкен бенде болобу?  
Кыйар Шоорук хан эле,  
Кыйарлыгы бар эле,  
Ушул сапар кыргызды,  
Айрыкча Манас уулуңду,  
Амал кылса экен деп,  
Кычыртып келген турбайбы,  
Каңгайлардан үч тыңды.  
Алышып жүрдүк аралаш,  
Чакташып жүрдүк чамалаш,  
Кудай берген биздерге,  
Дөө болсок да оорак бас.  
Алла берген бак -сыймык,  
Ээлеп калсын жаш Манас.  
Айтып болуп Жамгырчы,  
Боз чаар менен аттанды,  
Бура тарта берерде,  
Эндекей өскөн жаба тал,  
Эркин чыккан чынардан,  
Колуна сууруп бирди алды. 
Үйдөй болгон жыгачтын,  
Үксөңдөгөн шагы бар. 
Короо ордундай жерлерге,  
Көлөкө түшөт күн тийбей,  
Муну өңөргөн талы мамындай. 
Күчү ошончо болсо да,  
Жүргөн мурун таанылбай.  
Оорак, бак башка конбосо,  
Байкап көрсөң мамындай.  
Калмактан Шоорук каракер,  
Кара жолду чаңдатып,  
Көтөрүп араң келатат,  
Оолугунан кара жер.  
Сакалдан бири албаган,  
Эки көзү жылтырап,  
Андан башка маңдайда,  
Көрүнөр жери калбаган.  
Саамай чачы салаңдап,  
Кулагын басып кетиптир,  
Арка чачы узарып,  
Ачасынан чычаңдын,  
Ашып түшүп кетиптир.  
Чогултуп чачын толгоптур.  
Эки имерип белине,  
Так чылбырдай ороптур.  
 
Мындан мурун беттешкен,  
Түрүнөн мурун колоптур.  
Келатып Шоорук бир тиктеп,  
Жамгырчыны көргөндө,  
Ачуусу келип көгөрдү,  
Агындан жулуп бир чынар,  
А дагы Шоорук өңөрдү.  
Бута атымча калганда,  
Буларды киши көрбөдү.  
Чынарлары калдаңдап,  
Чырпыктары салбаңдап,  
Чуркаган аты билинет,  
Төрт айагы тарбаңдап,  
Кимиси чаап ким калат ? 
Болжоп эч ким биле албайт,  
Эси коркок чабалдар,  
Ат үстүндө тура албайт.  
Күүлөп чынар Жамгырчы,  
Күүлөп келип урганы,  
Күркүрөгөн чоң Шоорук,  
Бу дагы чынар булгады.  
Жердин баары чаңдады,  
Топурак учуп чаң алды,  
Урулгуган топурак,  
Көрүнбөй эрлер жок калды.  
Чаң арылып сүрүлдү,  
Жамгырчы менен Шоорук хан,  
Жана элге көрүндү.  
Колунда чынар жыгач жок,  
Жамгырчы куру калыптыр,  
Калмактардын Шооругу,  
Бөрү тил найза, өткүр курч,  
Сооруга таамай сайа албай,  
Тайгылтып ийип найзасын,  
Кара санга малыптыр,  
Кара суудай шыркырап , 
Каны агып алыптыр.  
Көрүп туруп Балта дөө.  
Көөнү мунун тынбады,  
Барамбы мен, койомбу,  
Уруксат менен кээри жок,  
Атынын башын бурганы.  
Чуу койгон бойдон жеткени,  
Айал- үйөл кеп келбей,  
Шоорук менен Балта дөө,  
Койгулаша кетти эми.  
Жамгырчы келди сандалып,  
Кара сандан кан агып.  
Өттөн койуп, дары чаап,  
Санын койду бек таңып,  
Балтанын минген атынын,  
Колу сынып кетиптир.  
Эки кайта курчалып,  
Көмөлөнүп жыгылды,  
Көзү көрүп ошону,  
Кантип Чубак эр турду?  
Күүсү катуу жаш Чубак,  
Өтө башка эң чыйрак,  
Өзү сынчы Мурадил,  
Келе жаткан Чубакты,  
Байкап турат ал сынап: 
“Келе жаткан жаш бала  
Кемирчеги толо элек,  
Айыбы ошол аз гана.  
Узун бойлуу эр экен,  
Далысы өтө кең экен,  
Туткандын чыгып далдалы,  
Бенде уулу беттешип,  
Арзандык менен Чубакты,  
Жеңе албоочу неме экен.  
Күүлөп койсо далдаңдап,  
Өтө көйрөң бала экен,  
Азыраак айыбы ал экен”.  
Манас да алып ойуна:  
“Атасына баласы 
Аралжы болуп барабы?”  
Алда кайда тарады,  
Ал Манастын санаасы,  
Аккула менен бурулду,  
Албайып арстан карачы.  
Алдында Чубак жеткени,  
Жер тайанган Балтаны,  
Колунан тарта кетти эми.  
Копкунча Шоорук жетем, деп,  
Койдой башын кесем, деп,  
Коондой кардын эшем, деп,  
Кайра тарткан кези экен,  
Каракер менен тепеңдеп.  
Капташа түштү кара көк,  
Каршы алдынан бетме -бет. 
Бет маңдайдан көкжалдын,  
Белдүү Шоорук көргөнү,  
Кудай берген сүрүб ү, 
Кол салышып урушпай,  
Жүрөгү мунун өлгөнү.  
Балтаны  алып эр Чубак,  
Колуна кайра жөнөдү.  
Падыша Манас, хан Шоорук,  
Оргуган шордо туш болуп.  
Найзасын күүлөп сайа албай,  
Шоорук калды токтолуп,  
Токтолгон Шоорук очойуп,  
Каракер менен чочойуп,  
Кудурап Шоорук сурады:  
- Мен көрбөгөн элим жок,  
Балта менен Жамгырчы,  
Андан жакшы тыңың жок,  
Кошой менен беттештим,  
Койгулаша кеткенмин,  
Жеңише албай экөөбүз,  
Ажырашып мен кеттим.  
Ким болосуң сен, бала?  
Жүзүңдү көрө калганда,  
Жүрөгүм менин зырп этти,  
Козголуп жүрөк чайпал ды, 
Ким экениң билбеймин,  
Атыңды мурун айтпады.  
Атын сурап хан Шоорук,  
Адырайып маңдайда,  
Карап туруп ал Шоорук,  
Кыргыздан чыккан тунжурдун,  
Берген жообу бул болуп:  
- “Өзүм Шоорук чыр дедиң,  
Жалганы жок, чын дедиң,  
Балта менен Жамгырчы,  
Кыргыздан чыккан тың, дедиң,  
Кошой менен тең келдим,  
Койгулаштым жеңбедим”.  
Өзүңдү өөдө көрсөтүп,  
Мактанып айткан бир кебиң,  
Карасыңбы, хансыңбы?  
Ханысыңбы, кулсуңбу?  
Ким экениң билбеймин,  
Сыйынам бакты- таалайга.  
Сыйырып тонуң чечейин,  
 
Зарылды салгын чайандай,  
Башыңды байлап кетейин, 
Жашырып койор киши эмес,  
Жайын уксаң атамдын,  
Мурунку аты бай Жакып,  
Кийинки аты хан Жакып,  
Өзүмдүн атым эр Манас,  
Чоңойуп калдым бой тартып,  
Атагы алаш болгонго,  
Азапты салдың, калмактар,  
Ар жылында док артып,  
Жок жерден кылган догуң бар,  
Жебеде жаанын огу бар,  
Чогулушуп бир туруп,  
Жообун бергин баарыңар.  
Жумуру баш аман турганда,  
Жолугушсаң жоготуп,  
Жооп алуучу өзүм бар.  
Беттешсең белиң сындырам,  
Бегиңдин көөнүн тындырам!  
Кармашсаң каның төгүлөт,  
Кабыргаң калбай сөгүлөт,  
Калмактын салган дарты деп,  
Кара кыргыз эл жүрөт.  
Атым Манас, мен алаш,  
Алашка салган азапты,  
Алты ата кылып сен калмак,  
Кайсы жерде бар эле,  
Бооз катын жарып бала алмак? 
Кылбаган ишиң калбаптыр,  
Атаңдын көрү ит калмак,  
Өнөрүңдү көргөзгүн,  
Өмүрүңдү узартып,  
Кечиктирбей кеп сурап ! 
Кабылан айткан ушул сөз,  
Хан Шоорукка бек тийди,  
Бузулуп өңү карарып,  
Каныңды ичем, - деп тийди.  
Адис болуп мурунтан,  
Кандим эмес эр Манас,  
Бир жеринен тандырып,  
Кала албаган ал Манас,  
Аты Манас болгон соң,  
Ар өнөрү бар Манас.  
Кээ-кээсинде Манастын,  
Арзан эле кылганы,  
Башка киши кыла албас.  
Кандим болгон Шооруктун,  
Найзасын кагып жиберди.  
Карап турса Мурадил,  
Жакыптын уулу жаш Манас,  
Шооруктан өөдө кептенет.  
Кактырып колдон найзасын,  
Хан Шоорукка кекенди.  
Күүлөгөн найза үнү ачуу,  
Күркүрөп кулак тундуруп,  
Күркүрөп калмак түрү ачуу,  
Көргөндүн баарын коркутуп,  
Каракер менен тап берди,  
Артынан чаңын оргутуп,  
Жалтайбаган кара көк,  
Жана айланды жол тосуп.  
Бузулуп Шоорук  каарданып,  
Кактырганга найзасын,  
Калыптыр катуу арданып.  
Кетүүчүдөй түрү бар,  
Башты кесип байланып,  
Карап турат кабылан,  
Аккула менен шаңданып.  
Дагы келген Шооруктун  
Найзасын какты сайдырбай,  
Кыйырынан муштап өттү эле,  
Кызталак итке туйдурбай.  
Бүктөлүп белден сынбаган,  
Сайганын тепсей калбаган,  
Төкөр уста жасаган,  
Уңгусу болот учу курч,  
Өткөзө сонун Сырнайза,  
кабырганы аралап,  
Балык этин жаралап,  
Ортосунан далынын,  
Учу чыгып жылтырап,  
Каапырды сайып салыптыр,  
Найзаны тартып алганда,  
Кол арыктай шыркырап,  
Шооруктун каны агыптыр.  
Шар деген канын көргөнү,  
Шайдоот Шоорук турбады,  
Шай колдоп турган Манасты,  
Сайгалы дагы жөнөдү.  
Сайдырар эмес кара көк,  
Сан-санаксыз амал көп,  
Катуу Шоорук күүлөнүп,  
Качырып жетип келгенде,  
Как далынын бети, деп,  
Найзаны шилтеп ийгенде,  
Өбөктөп Манас баатырың,  
Ат жалына жатыптыр,  
Артынан келген Шооруктун  
Ажалы эми тартыптыр.  
Артылта сайып найзасын,  
Кангып найза кур калып,  
Шору мунун катыптыр.  
Ээленген күлүк Каракер,  
Ээ бербей өтө бергенде,  
Ээси Шоорук бурулуп,  
Кайра тартып келгинче,  
Кандуу найза колдо бар,  
Кабылан тууган баатырдай,  
Мындай адис кайда бар,  
Артынан удаа жөнөдү,  
Карап турган көпчүлүк,  
Каарын эрдин көргөнү.  
Найзанын учу жеткенде,  
Кара тоодой Шоорукту,  
Каракерден көмөрдү.  
Тоодой Шоорук жыгылды,  
Томорулуп тоо кулап,  
Калмактын эли чуркурап,  
Көзүнүн жашы куйулду,  
Шоорукту көзгө илбеди,  
Баш байланып жүрбөдү,  
Сыртынан сайган Сырнайза,  
Жүрөктү кесип өткөнү,  
Баатыр Манас билди эми.  
Коркурап Шоорук калыптыр,  
Аккула менен болкойуп,  
Аркы -терки бастырып,  
Арстандын көрүп түрпөтүн,  
Калмактын баары аптыгып,  
Беттешип бирөө келе албай  
Белсенип буга кас кылып.  
Баргын десе калмактан,  
Барбай Ушаң койгону.  
Мурадил, Сайкал ал экөө,  
Бармак түгүл баатырга,  
Кетер жагын ойлоду.  
“Калмактан өлдү хан Шоорук,  
Эр Көңтөй өлдү жоголуп,  
Талапты өлдү талаада,  
Капташыппыз балаага,  
Барбай койсом мен ага,  
Кыргыздан коркуп калмак, деп,  
Шылдың болуп жүрбөйүн,  
Бүтүн дүйнө кылымга,  
Беттешер бенде деги эмес,  
Кыргыздан чыккан кыйынга”.  
Дегенди алып ойуна,  
Ушаң топтон бөлүндү,  
Бу жаңы баатыр, жаңы эр,  
Мингени жалдуу тору экен,  
Кийгени темир тор экен,  
Жаңыдан атка ээ болгон,  
Калмак Уушаң дээр экен,  
Бейжинди билген бешөөнүн,  
Бешинчиси шол экен,  
Беш Бейжиндин элине,  
Белдүүнүн бири ал экен.  
Колунда найза кармаган,  
Барлык күчүн арнаган,  
Жаңы мыкты, жаңы эр,  
Жан айабай бараткан,  
Кыргыздан чыккан кеменгер,  
Кылымды баскан кыйын эр,  
Алдынан тосуп жөнөдү,  
Ойлоп Уушаң келаткан,  
Өөдөрөөк келсе өзүнөн,  
Кайра качып жөнөрдү.  
Бастырып Ушаң кеткенде.  
Мурадил, Сайкал ал элде,  
Катар атка минишип,  
Аркасынан кирди эле.  
“Кыргыздын эли канча?, -деп,  
Акылы аз, айла жок,  
Маш эмес, уруш анча” –  деп,  
Аркасынан мекелеп,  
Аттанып экөө барыптыр,  
Экөөнү көрүп тура албай, 
Өчөшкөн Чубак, Ырчы уул,  
Өткүрдүн бири мына бул,  
Өкүрүктү салыптыр:  
- Жалгызга үчөөң барасың,  
Жабыраган ит калмак,  
Сенин кайда кеткен намысың?  
Бирге үчөөң барасың?  
Бокту жеген ит калмак,  
Сенин кишилик жок намысың,  
Беттешсең бери кел, деди  
Экөөң эмес бешөөңө  
Тең келемин мен –  деди,  
Артынан Шууту келаткан,  
Аны Чубак билбеди,  
Шууту өтө бергенде,  
Токтоп калды Ырчы уул,  
Шууту менен жанашып,  
Бу да жөнөп бербеди.  
Чубакты көрүп Мурадил,  
Бура тартып алыптыр.  
Артынан чаңын бургутуп,  
Катуу жөнөп калыптыр.  
Шуутуну көрүп кыз Сайкал,  
Карабуурул ат менен,  
Катуу кетип бараткан.  
Кыйкырыгы таш жарып,  
Жамгырчы кирди буйактан. 
Жамгырчы кирсе турбады,  
Балта айал кылбады,  
Өмдөшкөн киши жоо алат,  
Атынын башын бурганы,  
Качырып калмак Ушаңы,  
Кабылан Манас баатырга,  
Капталга найза сунганы.  
Сайдырып ийбейт кара көк,  
Заркарлуу жана көкө,  
Бирөө эмес, бешөө тең,  
Беттешип келсе илинбейт,  
Бенде билбес чара көп.  
Жандатып келген Уушаңды,  
Найза менен какпады,  
Балта менен найзасын,  
Сындырып чаап таштады.  
Балтага найза тийгенде,  
Кармаган колу Уушаңдын,  
Кар жиликтен туура эле,  
Үзүлүп кете жаздады.  
Канымет деп тирүүлүк,  
Ушаң кайра качканы.  
Кылчайып баатыр караса,  
Шуутуну Сайкал талаага,  
Ыргыта сайып таштады.  
Куланын оозун бурганы,  
Айал кылып турбады,  
Сырнайзаны сундуруп,  
Сайкалды карай бет алды,  
Аңгычакты артынан,  
Жамгырчы жетип капташты,  
Шуутуну таштап кыз Сайкал,  
Колуна кире качканы.  
Чубак менен Мурадил,  
Беттешип найза сайа албай,  
Кабылан бура тартканда,  
Качып берди Мурадил,  
Ыдыгына чыдабай,  
Мурадил, Сайкал, Уушаңда р, 
Уйаты жок кытайлар,  
Каршылашып тура албай  
Кан төгүшүп жан албай,  
Качып элге тыгылды,  
Кайра тартып кеткенге,  
Канкоруң кылат намысты.  
Өзүнүн атын кара көк,  
Өзү айтып бакырды,  
«Манас» деп ураан чакырды,  
Манас атын укканда,  
Өңкөй калмак шашылды.  
Ооруган угуп алдында,  
Калмактар коркуп калышкан,  
Айтып барган көргөнүн,  
Көңтөйдөн качып барышкан.  
Кара аскер тургай кандары,  
Тайып калды намыстан,  
Кыргыздын эли тартынбайт,  
Кыйамына келгенде,  
Аралашкан чабыштан.  
Кызыл чеке, кандуу бет,  
Кызык уруш салышты. 
Беттеринен кан агып,  
Кызыл жаак болушту.  
Сойулдарын сүйрөшүп,  
Соолуп -соолуп эс алып,  
Болгун, ылдам жүр дешип,  
Падыша Манас, эр Чубак,  
Баладан чыйрак эр Сыргак,  
Кыргыл баштап кырк арстан,  
Акбалта, Жамгыр баштаган,  
Бакайдан башка калган жок,  
Бер жагында эч бир жан.  
Байрагын кармап талаада,  
Белдүү Бакай эр турган.  
Калгандар кылып кабызет,  
Качпай кыргыз бел бууган.  
Төрт жүз сексен төрт эле,  
Алтымыш миң калмакты,  
Жеринен айдап жоо кууган.  
Арытан кыргыз аралаш,  
Мурадил, Сайкал баштаган,  
Алдынан качып калмагы,  
Каңгайды көздөй самсаалап,  
Кыйындын баары алдында,  
Кызылкыйа ашыптыр,  
Ажалдуунун баарысы,  
Жер кучактап жатыптыр.  
Жакып хандын Сыргагы,  
Кызылкыйа белди алды,  
Түркүм -түркүм эл барды,  
Бирөө өтө албады,  
Ач ажыдаар, сур жылан  
Белди тосуп калганы.  
Эми калмак бириндеп,  
Бөксөнү  карай сандалды.  
Катарда жок чоролор,  
Канчадан сайып олжо алды,  
Качкан жоодо кайрат жок.  
Карасыбы, ханыбы,  
Кылчайып карай албады.  
Аркасын карап тиктешке,  
Ага жарай албады.  
Кыргыл баштап кырк чоро,  
Аз алганы жүздү алды,  
Көп алганы миңди алды,  
Чоролордун чоросу,  
Куру калган онду алды.  
Батыра албай чиркөөгө,  
Калдыратып ээрлерин,  
Тобу менен айдады.  
 
Акбалтанын Чубагы,  
Сарарканын камоодо,  
Сарты баштап баары бар,  
Арбын салык дагы бар,  
Ырчы уулду ээрчитип,  
Кирген Чубак дагы бар,  
Бакчада ойноп бой -бойлоп,  
Жаткан кызык чагы бар.  
Шооруктун кызы Накылай,  
Айдай бети жаркырак.  
Күзгүдөй бети тунарып,  
Көргөндүн баары таң калып.  
Дагы көрсөм экен деп,  
Эстегенде муңайып.  
Дүрүйө көйнөк шуудурап,  
Турган экен буралып:  
Санаты кырк кыз артынан,  
Жандаша албай чубашып.  
Айдап чыкты кыздарды,  
Ойрон Чубак олжо алып,  
Өткүр сулуу Накылай,  
Он үчүн быйыл мүчөгөн,  
Эркин өсүп чоңойуп,  
Бойго жеткен кези экен.  
Чубактан башка камоого,  
Кирген киши жок экен,  
Он-он бирде Чубагың,  
Өтө жаман шок экен.  
Башына парда салдырып,  
Накылайды баш кылып,  
Айдап алып баргын, деп,  
Ырчы уулга тапшырып,  
Өзү кирип аралап,  
Алтынын нарга арттырып,  
Казанчы менен малчыга,  
Каптатып тарттырып,  
Алпарар жери Самаркан,  
Жүз он бир нарга зар арткан,  
Жүз төөнү айдап колбутуп,  
Жүрүүчү менен ун арткан,  
Дарбазадан чыгарда,  
Шууту чыкты алдына.  
Шуутуга төөнү тапшырды,  
Самаркан карай тарттырды,  
Ээленип Чубак жаш баатыр,  
Эл алдында бастырды.  
Олжо алып булар келатыр,  
Топтоп айдап чогултуп,  
Тоону бойлоп эл жатыр.  
Кыйырда жүрүп кырааның,  
Сыргакка жетип калыптыр.  
Жамгырчы менен Балта дөө,  
Алар да барып калыптыр.  
- Артынан куба барам, -деп,  
Ардыгым чыкпайт мудаам, - деп,  
Кайда кетти кырк чоро,  
Кыркын тапкын жыйна! –  деп,  
Сыргакка айта салыптыр.  
Акылы терең Акбалта:  
- Андай эмес, жаш арстан,  
Көптү көрүп көп билген,  
Тагаң Балта мен айтам.  
Мурун ичкен буудай жейт,  
Кийин калган суу ичет,  
Аз-аздан жеген арбын жейт,  
Ашыккан иш жаман дейт,  
Азыркысын баатырың,  
Жолдош -жороң аман, - дейт,  
Боло албаган бир жумуш  
Артынан куубай барам деп.  
Ушундан нары оолугуп,  
Ичкерилеп биз кетсек,  
Араникте жаткандар,  
Баашасы Банус, Дөөкан бар,  
Аралап келип кыргызды,  
Тамырыңды кеспейби,  
Талап алып кетпейби!  
Шоорук менен Көңтөйдүн  
Кунун алды, болду, деп,  
Көңүлүңдө тынбайбы,  
Кылгылыкты кылбайбы!  
Бай Жакыпты баш кылып,  
Бар кыргызды кырбайбы!  
Айла менен иш кылбай,  
Ашыгыш жаман кеп уксаң,  
Кой деп тосо албаймын,  
Жамгырчы менен Бакайга,  
Кыргыл баштап кыркына,  
Байрак сайып туу тиктеп,  
Душманды кууп жүргөн жер,  
Ошол жерде жолуксаң.  
Балта айтып салганы,  
Балтанын сөзүн кыйа албай,  
Бастырып кетип кала албай.  
Белгилүү байрак сайылган,  
Берениң көкжал барганы.  
Жамгырчы, Бакай кеңешип,  
Олтурган экен ал экөө.  
- Ого эле жакшы болду го,  
Баракелди, жаш балдар,  
Эдебин колго бер, - дешип,  
Балта баштап арстанды,  
Барган жерде Бакайга,  
Бар кебин айтып таштады,  
Падыша Бакай кеп баштап,  
Кеп айагын бош баштап:  
- Алтымыш уруу көп алаш,  
Айлыңдан кетти адашып  
Ак көңүл Ороз өлгөндө,  
Моңгулдар бөлдү таратып,  
Ээ кылбады башыңа,  
Ар кимдин көзүн каратып,  
Батыш менен чыгышка,  
Айдап жүрдү чубатып.  
Экөөңдүн башың бириксең,  
Ыйлап жүрдүң муңайтып,  
Көтөрөр көөнүм деги жок,  
Арызыңды угуп ал айтып,  
Кылган зарың кудайга,  
Кылдыңар кызмат калмакка,  
Бүгүнкү күнү ээ болдуң,  
Баатыр Манас сен атка.  
Ат мингени үч жылга,  
Болуп анык кете элек,  
Кагуурун көрбөй калмактар,  
Канча жылдан бер жакка,  
Келген элди  тебелеп.  
Кайгысы батпай ичине,  
Ашыгып турат энтелеп.  
Бооз катын жарып ойногон,  
Болорун качан ойлогон.  
Батыштан көчүп чыгышка,  
Алооке жүрөт темселеп.  
Көңтөй, Шоорук жоголду,  
Көп эле ишиң оңолду.  
 
Балтанын кеби ырас -чын,  
Балалык кылсаң болобу?  
Бастырып кетсең куугун кууп,  
Араникте Банус хан,  
Эми эле келет айлыңа,  
Өлгөндөрдүн кунун кууп.  
Түндүк менен түштүктүн,  
Ортосунда Банус хан,  
Көп тарткан кыргыз түйшүгүн,  
Аты башка арамдын,  
Банустай жарык болду, деп,  
Банус хан деп айттырган.  
Көрбөдүм мен угамын,  
Аттуу аскери жүз миң деп,  
Көргөн элдер айтышкан.  
Вазири бар Дөөкан деп,  
Андай нечен кан бар деп,  
Ат көтөрбөй төө минген,  
Бойу тоодой жан бар деп.  
Урушту, кыргыз, көрүп кал,  
Андай эмес, мындай деп,  
Аскерин айдап сандатып,  
Айлыңды бузат аталтып,  
Кимиң кылат кайратты,  
Банус менен талашып.  
Каары катуу хан деген.  
Адам санап болгусуз,  
Карк алтын дагы бар. 
Кыйалы менен болжосо,  
Кыйкырыгы таш жарып,  
Камынып жаткан жагы бар.  
Кууганды койуп калмакты,  
Корооңдогу элиңди,  
Козголтпой Манас, багып ал.  
Унутуп, уулум, калдыңбы,  
“Өзү келип тийбесе,  
Барбаймын” деген кебиң бар.  
Ошол кебиң түп акыл,  
Көзүм өтүп кеткинче,  
Мен колдоймун бүт такыр.  
Үйдө жатып эл бакмак,  
Бастырып келсе жоо алмак –  
Баатырлыктын белгиси.  
Капкайда жүрүп эл чапмак,  
Кагышып жүрүп мал тапмак –  
Кара өзгөйдүн белгиси.  
Оңой эле жеңилбес,  
Оор болсо жакшы эр киши.  
Орто жерде эр Бакай  
Далай кеп айтып жиберди,  
Турбайлы деп аттанды,  
Туйгун жаштар шаттанды,  
Самаркан кайда эл кайда,  
Сапылырып жөнөдү.  
 
 
Накылай баштап сулуу кыз,  
Асыл буйум, арткан зар,  
Чиркеп  койгон катар нар,  
Айылдан келип эл көрдү.  
Көрмөк тургай укпаган,  
Ырчы уул, Шууту билишет.  
Жалгыз Чубак узаткан,  
Ошо кыздын ичинде,  
Зордуктап Шоорук алыптыр,  
Эрназар кызы Урумкан.  
Эрназарды урдурган,  
Унуткусуз шор кылган,  
Тартып алып сулуусун,  
Өзүнүн тарпын чыгарган.  
Алматанын алдында,  
Токойго кирип жан сактап,  
Эрназар чал жүрүптүр,  
Манас атка минди деп,  
Угуптур да, билиптир. 
Кызымды тартып алды, деп,  
Арыз айтып келсе Эрназар,  
Кызы айылда жүрүптүр.  
Кызын көрүп кош болуп,  
Жагалданып оштонуп,  
Кызды көрүп, мал көрүп,  
Далай ишти ал көрүп,  
Кээ бир жерин Манастын,  
Ал Шоорукка окшотуп,  
Кырк кыз меники дей албай,  
Арызын айтып ийе албай,  
Алты күн жүрүп калыптыр.  
Көп айылды аралап,  
Карыларга бара албай,  
Жаштары аны тааныбай,  
Жакып менен бир келген,  
Мажик деген эр эле,  
Өз атасы Мажиктин,  
Караногой дээр эле,  
Караногой башында,  
Көчө электе Камбылга,  
Караногой, Эрназар,  
Бирге жүргөн неме эле,  
Караногой жатып жээр,  
Эрназар мерген киши эле,  
Алты күндүн ичинде,  
Үч сапар укту кулагы,  
“Караногой кана? –  деп,  
Чыкыргының аны” –  деп,  
Бай Жакыпты айтканы.  
“Ногой  анын кими экен,  
Көрсөм аны”, дээр экен,  
Эрназар антип жүрчү экен.  
Жамгырчы, Балта, зор Бакай,  
Текечи, Шыгай , Кыпчакбай,  
Урматтуу кары, нечен бай,  
Бай Жакыптын үйүнө,  
Чогулушту андайлар.  
Ошолордун ичинде,  
Караногой дагы бар.  
Эшикте жүрсө Эрназар,  
Тааратка  барып келатып,  
Учурап Ногой калыптыр,  
Көргөн жерде ал экөө,  
Кучакташып салыптыр.  
Башка эмес, канкоруң,  
Көз чалдырып калыптыр.  
- Баатыр Мажик, тур –  деди,  
Ылдамыраак бар, - деди,  
Атаң менен көрүшүп,  
Ыйлап жаткан бирөө бар,  
Кычырып келе кал! –  деди.  
Айтса Мажик турчубу,  
Арстандан мойун бурчубу?  
Биргелетип Мажикке,  
Бирге басты Ырчы уулу.  
Бай Жакып үйүн бет алып,  
Басып булар баратса,  
Караногой, Эрназар,  
Колтуктарын ача элек,  
Кумарларын жаза элек,  
Кучакташкан бойунча,  
Ажырашып баса элек,  
Салам айтып эр Мажик,  
Алдына тура калыптыр.  
Караногой, Эрназар,  
Саламга алик алыптыр.  
Менин балам ушу, деп  
Ногой айта салыптыр.  
Баатырга жакын жолдошу,  
Жети жаштан бер жакка,  
Баатыр менен бир болду. 
- Кычырып жатат баатыр –  деп,  
Айтып Мажик ийди эле.  
- Жүргүнүң, ата, - деп,  
Кийиндеп тура берди эле.  
Эрназарды жетелеп,  
Караногой келди эле.  
Чатырга жакын келгенде,  
Караногой караса,  
Эрназар калган калтаңдап,  
Тарта албай бутун тамтаңдап.  
Токтоло калып Эрназар,  
Ал Ногойдон кеп сурап: 
- Улук десең коркомун,  
Эки сапар Шоорукка,  
Кирип чыгып алдына,  
Как ошондо коркомун.  
Караногой аңкаарып,  
Ачыгын анын билбеди,  
- Мен турганда кеп кылбай,  
Жүргүнүң, кир, - деди.  
Караногой карысы,  
Каркылдап кирип барганда,  
Кырк жигиттин далайы,  
Олтурган экен, чатырда,  
Кобо калды баарысы,  
Жабырашып чуулдап,  
Салам айта салышты,  
Караногой, Эрназар,  
Саламга алик алышты.  
Караногой олтурбай,  
Манаска кебин салышы:  
- Салылуу бойдон кумалак,  
Көчө элек ташым бар эле,  
Эшикке чыгып келатып.  
Көрүп калдым муну эле.  
Мунун жайын сурасаң,  
Эрназар деген чал эле.  
Атаң Жакып бай баштап,  
Балыкарттан көчкөндө,  
Күнөстү карай өткөндө,  
Таракайда калды эле.  
Көрүшүп кебим кангыча,  
Кычырыпсың, жолборсум,  
Эмне кебиң бар эле? 
- Көчө элек ташың бар болсо,  
Кумалак өтө зар болсо,  
Эрназар деген чал болсо,  
Эзелтен тааныш ал болсо,  
Ээрчитип бирге ала бар,  
Эшик -үйгө таштабай,  
Бир сыйра берсин кийимин,  
Чыйырдыга айтып бар.  
Ээрчитип жүрсөң анча эмес,  
Самсалаатып чубалтпай.  
Кайрылып Ногой басарда,  
Калтылдагы жазылды,  
Кабагы мунун ачылды:  
- Манас уулум сенби? –  деп,  
Каргылданып жашыды.  
- Ашыгыш ишиң бар  экен,  
Абаке, өзүң бара бер,  
Бул киши калсын бул жерде,  
Ашык үйдөн нечен бар,  
Мейман келсе киргизер.  
Энтелеп Ногой кеткени,  
Эрназар анда калды эми,  
Баштан -айак бүт кебин,  
Баатыр эрге салды эми.  
Ортолоп кебин келгенде,  
Жашый турган кездерде,  
“Ыйлатпайын муну, - деп,  
Суусундан жутуп алгын” –  деп,  
Көөкөрдөн арак куйдуруп,  
Ырчы уулга сундуруп,  
Эрназарды тундуруп,  
Андан кийин айттырып,  
Барлык кебин жай угуп,  
Кызы мында экен, деп,  
Айтканын мунун дагы угуп.  
Андан мурун канкоруң,  
Биле элек болчу кызды угуп.  
Каркыттаган бир үйгө,  
Эрназарды киргизип.  
Урматтап берчү тамагын,  
Улуу карыга тийгизип,  
Чыйырдыдан алдырып, 
Баштан айак кийгизип.  
Сандалып жүргөн карыга,  
Пайдасын баатыр тийгизип,  
Сырттандын бири экен, деп,  
Ичинде тынып калыптыр,  
Караногой жүгүрүп,  
Бай Жакыптын үйүнө,  
Алдырап кирип барыптыр.  
Ал үйдөгү карылар,  
Баштап баары бар,  
Олжого келген кыздардын,  
Кебин салып алыптыр.  
- Шооруктун кызын көрөлү,  
Сонун сулуу кыз болсо,  
Манаска кошуп койолу.  
Бойго жетти Манас –  деп,  
Колу -бутун тушабай,  
Келатыпсың, Жакып, - деп,  
Кыз жараса көөнүнө,  
Бермек болуп Манаска,  
Кеңеш кеби канышты.  
Күн шашке кези экен,  
Көрөлү деп кыздарды,  
Күпүйүп басып барышты.  
- Эшикке чыксын кыздар, - деп 
Туйгузбай алып чыккыла,  
Коркуп калса тартынып,  
Ишибиз түбү жакшы эмес,  
Кыздарды көрүп болгунча,  
Бүтүп болду кеп -кеңеш.  
Кебибиз бар азыраак,  
Келе калсын баатыр деп,  
Атайын киши жиберет.  
Чогулгандын баары деп,  
Бай Жакып, Бакай кары деп, 
Чакырыкчы барыптыр,  
Андай болсо жүрү деп,  
Эрназарды ээрчитип,  
Көкжалың жетип калыптыр.  
Кыздын баары кылаңдап,  
Узун көйнөк  чубаңдан,  
Өңүрү такыр саймадан,  
Жакасы түрдөп сайылган,  
Жең кабы бар каптаган,  
Кийгени такыр макмалдан,  
Бермети жерге төгүлгөн,  
Беттери нурдай көрүнгөн,  
Кылыйып түрү караса,  
Көзүнүн нуру төгүлгөн,  
“Олжого келген кыздар” деп,  
Айттырбаган эр Бакай,  
Келгели болгон бир айча,  
Кыз балдардын көңүлүн  
Кайттырбаган эр Бакай.  
Бакдөөлөт өзү баш болуп,  
Ээрчитип он беш катынды,  
Карылар турган короого,  
Алып барды кыздарды.  
Баарысы карап калышты,  
Жашы менен карысы,  
Чогулушкан ал жерге,  
Иш билгендин баарысы.  
Накылай көркөм кыз экен,  
Жез оймоктун узу экен,  
Сураштырса Накылды,  
Он төрткө чыккан кези экен,  
Жаман кыздан бирөө жок,  
Баары жакшы мыкты экен. 
Калгандары тим эле,  
Эрназар кызын көргөндө,  
Эчкирип ыйлап ийди эле,  
Бакай баштап баарысы,  
Карап муну калышты.  
Тарттырып кызын  ийгенден,  
Табылгынча бүгүнкү,  
Эрназар кебин салышты.  
Кыргыздан кыраан Кыпчакбай,  
Уулуна жүрчү кыз жакпай,  
Эрназардын Урумкан,  
Көзүнө байдын толуптур,  
Сурайын деп бул кызды,  
Ойунда диттеп койуптур.  
Эрназар кызым дегенде:  
- Сен да кары, мен кары,  
Караногой үчөөбүз,  
Окшошуппуз тең кары,  
Жүргүнүң, Эрназар,  
Биздин үйгө баралы.  
Таанышы Ногой экен деп,  
Ээрчитип кетип калганы. 
Накылайды баатырга,  
Арнап берди баарысы,  
Ошо болот баатырдын  
Накылайды алышы.  
Шоорук менен курбалдаш,  
Мансабы да, эрдиги,  
Окшош өткөн неме экен,  
Ажалынан өлүптүр,  
Атын Татай дээр экен.  
Көрпөкө деген кыз экен,  
Даңкы менен Шооруктун,  
Накылай деп калышты,  
Көрктүүсү кыздын ушу экен,  
Көрпөкөнү Чубакка,  
Жубай кыла салышты.  
Накылайды баатырың,  
Көрпөкөнү эр Чубак,  
Урумканды Абдылда,  
Үч кызды үчөө алышты.  
Калганын койду каратып:  
- Катыны жогуң алыңар,  
Кадырлашып, жарашып,  
Жаштык кылып бириңден  
Бириң кылба талашып.  
Зордук менен албаңар,  
Сонунуңар бат тарар,  
Тийемин десе алгыла,  
Тийбейин десе калгыла.  
Шоорук калча ханы эле,  
Жагынып алып калмакка,  
Сараркага барды эле.  
Ар кайдан тандап жыйган кыз,  
Жез оймоктун чыгааны,  
Ушул кыздар баары уз.  
Зордук менен алат, деп,  
Зомбулукту салат, деп,  
Коркуп турган ал кыздар,  
Калыс экен кыргыз, деп,  
Кыткылыктап күлүшүп,  
Кыйалында жаратып,  
Каалаган эрге тийишип,  
Жасалгалуу  кыздардан,  
Жалгыз бирөө калбады,  
Жаман киши албады.  
Бет алган жагын каратып,  
Беттешкен эрди сулатып,  
Багы менен Манастын,  
Жатты кыргыз жыргашып.  
Арадан өттү канча убак,  
Бир далай жыл жанашып.  
Эриккенде кырк чоро,  
Текени атып тоосунда,  
Кулжасын уулап коосунда, 
Аркарын карап адырдан,  
Түлкүсүн кагып аң -аңдан,  
Ителгисин куу -куулап,  
Койонун кууп сай -сайдан,  
Өрдөгүн уулап сазынан.  
Балык кармап тор салып,  
Буткул -буткул суусунан,  
Салкында ордо атышып,  
Эңишип улак тартышып,  
Шерне жешип, тай сойуп,  
Кымыздын даамын татышып,  
Теке тырмыш, көлбука,  
Аркандарын тартышып,  
Эл чогулган жерлерде,  
Эшикке чыкса кээ -кээде,  
Ар бир үйдүн жанында,  
Казып койгон кемеге,  
Катарлап тиккен үйлөрдө,  
Самоору кайнап ар үйдө,  
Куру калбас баары үйдө,  
Адамды айран калтырып,  
Ар сонун бар ал үйдө . 
Коноктон ашкан шекер -бал, 
Баары турган жалдырап,  
Дасторкондун үстүндө,  
Бар тамагын жайнатып,  
Кемегенин биринде,  
Кымыздан арак кайнатып,  
Комузчунун колу шок,  
Бозторгойдой сайратып,  
Боз улан жигит, кыз -келин,  
Күү муңдуусун тандашып,  
Баланча алты кайырды,  
Атынан айтып талашып,  
“Чийе жол” деген күү чертип,  
Оң колго мурду кошулуп,  
Он бири окшош тең чертип,  
Күйөө жандап келиндер,  
Саамайын сылап кыз балдар,  
Ооз комузду кагышып,  
Темир тилдүү жез жаактуу,  
Комузун колго алышып,  
Уктаса түшкө кирбеген,  
Сонун күүнү табышып,  
Кашкулак, бөрү ичикти,  
Карылары жамынып,  
Хандары таажы тагынып,  
Катыны сөйкө салынып,  
Боз улан кемер куранып,  
Кыздары үкү сайынып,  
Өрүшкө батпай котолоп,  
Төрт түлүк малы жайылып,  
Көчкөндө жүктүн үстүнө,  
Кызыл -тазыл жабылып.  
Тебетейин кырдашып,  
Ээр- токумун кылдатып,  
Жаагын жанып күкүктөй,  
Ырчылары ырдашып,  
Өйүз -бөйүз кыз- келин,  
Акыйнегин айтышып,  
Теңселе басып келишип,  
Селкинчегин тебишип,  
Азоону минип түйүлтүп,  
Арты -артынан келишип,  
Уландар теңге эңишип,  
Уул үйлөп, кыз беришип,  
Чочок кесип, той берип, 
Үлүш болуп дуулдап,  
Байге бөлүп кунан чаап,  
Мага соогат бергин деп,  
Бабырашып чуулдап,  
Өлүм болуп аш берип,  
Алакан жайып эл келип,  
Бештен бөлүп конокту,  
Үй башына бер дешип,  
Карылары, чоңдору,  
Бирден бала чаптырып,  
Конокту баштап кел, дешип.  
Ат чабылат экен, деп,  
Сайыпкер атын тердетип,  
Салдырып жорго такырга,  
Сабаалашып эл келип,  
Эстүүсү элди башкарып,  
Жаштары кызмат аткарып,  
Короонун чыгып четине,  
Аксакалдар кынтайып,  
Желеге кулун байлашып,  
Дүр-дүнүйөнү жайнатып,  
Күлгүндөн баарын бүктөшүп,  
Көчкөндө төөгө жүктөшүп,  
Көкжалга тилеп амандык,  
Көпкүлөң чалган балдарды, 
Көтүңдү кысып тим, дешип,  
Тентек чыккан балдарын,  
Куу туйак деп тилдешип,  
Күндө ойун, күндө той,  
Күндө чубап дүрбөшүп,  
Ушак айтып чатак таап,  
Кан чыгарып бетинен,  
Койгон болсо жара чаап,  
Айыпка малын бөл, дешип,  
Айылбашы болгондор,  
Абдан түбүн сүрүшүп,  
Жарашып өзү калаар деп,  
Кыйлага карап жүрүшүп,  
Алыстан келген адамдар,  
Ал кыргыздын айлынан,  
Ар кандай айып таба албай,  
Кандай үйгө кирсеңиз,  
Эзген курут, кошкон май,  
Дасторкондо кескен жал,  
Чайдоосунда кызыл чай,  
Келини каймак жалабай,  
Кемпири куйрук карабай,  
Жаштарынын кийгени,  
Ар кубулган түрдүү шай,  
Толгон кыргыз кези экен,  
Төрт түлүктүү малга бай,  
Толуп турган чагы экен,  
Улагадан агып май.  
Тирүү менен өлүүдөн,  
Баарысынан Жакып бай,  
Жакшылык менен болушуп,  
Жамандыкты унутуп,  
Кыргыз жатты жайма- жай. 
Кылымга батпай тараган,  
Башкадан кабар угуңар,  
Муну мындай таштайлы  
Бадыкөлдүн Карманап  
Чапканынан баштайлы.