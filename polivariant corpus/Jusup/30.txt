Коңурбайдын баш аламан урушта Жолой баштаган жети баатырынан айрылышы

Коңурдан белги болгондо,  
Каңгай, кытай манжусу,  
Шибээ, солон, анжусу,  
Шыншайда желек аштады,  
Каркылдаган каргадай,  
Калбай баары каптады,  
Дүр койуп каптап киргенде,  
Кудай бетин нары кыл,  
Кайсы экени билинбейт,  
Жердин бети дүрүлдөйт,  
Ат дабырты дүбүрөйт,  
Тепсетип өттү неченин,  
Аттуулары чабышып,  
Жыйнай албай этегин,  
Найзага найза кагышып.  
Калың кол турат удургуп,  
Ошондо калча оңбогур , 
Көздөн чыкты кубулжуп.  
Каптаган аскер санаксыз,  
Көптүгү жердин чөбүндөй,  
Ободон башка эч нерсе,  
Калкылдап жүрөт күдүңдөп,  
Караган менен көрүнбөй,  
Атагы алаш журтунан,  
Атайы келген он төрт хан,  
Баарысы кирди жапырып,  
Баштагандан беш бетер,  
Топуракты сапырып.  
Коңурбай, Калча ошондо,  
Айарларын жүгүртүп,  
Боолукчусун бакырып,  
Чалмачысын чакырып,  
Калкынын чоңун келтирип,  
Мына мындай кеп айтты,  
Кеңешин ал жеткирип:  
- Каршылашып биздин эл,  
Эрегишпей эл менен,  
Баш калкалап кутулсун,  
Мына бу агып келген сел менен.  
Манас шерин баш кылып,  
Эки көзүн жаш кылып,  
Алмамбет менен Чубагын,  
Ага кошуп Сыргагын,  
Бул төртөөнү кармагын.  
Боолугуң сал мойнуңа,  
Торуңду тос жолуна,  
Чалмаңды үзбөй жаныңан,  
Дайарлап карма колуңа,  
Кырк чоросун Манастын,  
Сүйүнчү  ал жолуңа! - 
Чоңмергенди баскын, - дейт,  
Мындай кезек табылбайт,  
Мыктыларын аткын - дейт.  
Коңурбай турду маминтип,  
Айарларга кеп берип.  
Ханы менен карага,  
Коңурбай айтса эп келип,  
Мас болгондой оолугуп,  
Баары кирди чуу койуп.  
 
 
Коңурбай качып кеткенде,  
Колбуган топко жеткенде,  
Өткүр кылыч - Ачалбарс,  
Кармай калып сабынан.  
Сууруп алып кабынан.  
Ачууланып айкөл шер,  
Жаасы келип абыдан.  
Кол жеткенин майдалап,  
Бет келгенин найзалап,  
Топтуу караан бар жерди,  
Албарс менен кайсалап,  
Астында жүрөт жол салып,  
Бир башынан талкалап.  
Абаң Кошой башкача,  
Ай кулагы калкандай,  
Алайган көзү чолпондой,  
Аскери менен аралаш,  
Эрендерин ойрондой,  
Элпеңдеп кыйын тийиптир,  
Таптап шумкар койгондой.  
Кендирбайдын Керкөкүл,  
Келберсиген эр Көкүл,  
Жардай сары ат минип,  
Жан айабай бир тийип,  
Бара жатса бир жактан,  
Алты калдай, он балбан,  
Кесе дөөсү баштаган,  
Кесе дөөсү Кошойду,  
Көмө сайып таштаган.  
Тору атын бир калмак.  
Алып кетип баратат,  
Алты калдай, он балбан.  
Жалгыз Кошой карыны ,  
Тегеректеп баратат.  
Кайра сайса чоң калмак.  
Абамды майып кылат деп.  
Кайран Көкүл шашмалап,  
Сары атты кирди камчылап.  
Жеткен жерде Керкөкүл,  
Катар алты калдайды,  
Каттай сайып өттү эле,  
Оройу бузук он балбан,  
Оң-тескери болгончо,  
Калдай менен балбандар,  
Оморо сайып кетти эле.  
Карап Көкүл турбады,  
Көмө сайган Кесеге,  
Күүлөп найза сунганы.  
Кекенип кетсе күркүрөп,  
Булгап найза колго алып,  
Катуу тийди бадырек;  
Карап Көкүл турбады,  
Тоодой болгон Кесенин,  
Кагып ийип найзасын,  
Кый сүбөөгө муштады,  
Колу күчтүү артык эр,  
Томоро сайып таштады.  
Койчабдар менен койгулап,  
Ырчы уул жеткени,  
Жыгылып калган Кесенин,  
Башын кесип кеткени.  
-Кана Кошой абам? -деп,  
Керкөкүлдүн айтканы,  
Ырчы жооп айтпады,  
Айтпагандын себеби,  
Карачоро Камбыл алп,  
Тебетейдей ырчыны,  
Ыргыта сайып таштады.  
Жарсары менен аргытып,  
Баатыр Көкүл жеткени,  
Камбыл алпты качырып,  
Аңтара сайып өттү эми.  
Ырчы уулду акмалап,  
Келе жаткан Бозуул,  
Ырчы уулду атына,  
Мингизип алып кеткени.  
Ырчыуул айтты мындай кеп:  
- Керкөкүл менден сураган,  
Абам Кошой кана? деп,  
Жүрү экөөбүз баралы,  
Абакемди табалы . 
Бозуул менен Ырчы уул,  
Ат жарышып баратыр,  
Кошойдун атын жетелеп,  
Айбаа деген келатыр.  
Ырчы менен Бозуул,  
Айбаага беттеп бара албай,  
Амалы кетип калыптыр,  
Айласын аттын таба албай.  
Керкөкүл сайган Камбыл алп,  
Кайра атына жармашып,  
Үзөнгүгө бут салды,  
Анчалык кылган Керкөкүл,  
Эми жетип бир сайды,  
Желденип турган Камбыл алп,  
Жер кучактап кыйшайды.  
Кайта өйдө кылдырбай,  
Кесип башын таштады.  
Ырчы уул менен Бозуул,  
Айбаадан коркуп бастады,  
Айбат кылып тура албай,  
Катарлашып качканы.  
Чоролорун Манастын,  
Чогуусу  менен тутам, деп.  
Чогултуп туруп жутам деп,  
Айбаа келет калдактап,  
Эки чоро алдында,  
Качып келет далдактап,  
Канык баатыр Керкөкүл,  
Тура калды жол сактап.  
Кыйамына келгенде,  
Кыйчалыш өтө бергенде,  
Кыйынсынган Айбааны ,  
Көмө койуп өткөнү,  
Атынын оозун бурганча,  
Калча Коңур жеткени,  
Керкөкүлдөй баланы,  
Көмө койуп кеткени.  
Коңтөрө найза сунгуча ,  
Жана кайта ургунча,  
Кайдан чыкты ким билет,  
Бактысы жүргөн жетелеп,  
Кыпчакбайдын Абдылда, - 
Кыйын чечен Ажыбай,  
Кыйрынан жетсе чуратып,  
Каары катуу чоң калча,  
Найзасын кагып жиберип,  
Муну да сайды кулатып,  
Алгара оозун бурганча.  
«Манастап» ураан чакырып,  
Жетти Сыргак бакырып,  
Сыргактын үнүн укканда,  
Кылчайып артын карабай,  
Коңурбай качты шашылып.  
Жыгылган жаңкы эрендер,  
Качкан атын кармашып,  
Атына минип жармашып.  
Кайра  баштан дап берип.  
Казатка кирди арбашып.  
Жыгылып аттан Керкөкүл,  
Ачынып калган кези экен,  
Өзү баатыр сом билек,  
Айбаты бар эр экен.  
Айбаны атка мингизип,  
Өлгөн жанын тиргизип,  
Турганында кангайлар,  
Кабылан баатыр Керкөкүл,  
Керкөкүлдү көргөндө,  
Айба кирди тура албай,  
Жарсары менен чуратып,  
Сапырып чаңын буратып,  
Тоодой болгон айбаны,  
Толкуп турган эр Көкүл,  
Томоро сайды кулатып.  
Артынан Сыргак жетиптир,  
Алачыктай Абаны,  
Башын кесип кетиптир.  
Ажыбай, Ырчы, Бозуул,  
Бастырышып жанаша,  
Баа-чаа топту караса,  
Тоодой болгон Кошойду,  
Көп калмак болуп топ -топ-топ,  
Тийип чыгып токмоктоп,  
Бүткөн бойун нан кылып,  
Башын челек кан кылып,  
Кара бойун дал кылып,  
Кең дүйнөсүн тар кылып,  
Кайран дөөнү кар кылып,  
Тегеректеп алыптыр,  
Бир кыргызды көрөргө,  
Хан Кошойду зар кылып.  
Капталынан качырып,  
Ажыбай кирди акырып,  
Бир жагынан жапырып,  
Ырчы тийди бакырып,  
Ат жетелеп топ калмак,  
Жайнап чыга бергенде,  
Боз уул жетти шашылып,  
Алты жүзчө киши экен,  
Үч баатыр жүрөт сапырып.  
Бозуул жетип атты алып,  
Хан Кошойду аткарып,  
Ырчы менен Ажыбай,  
Кызыл кан кечип баш алып,  
Кыйын болду угуңуз,  
Кыйракандуу карчалыш.  
Ошол күнү Керкөкүл,  
Кесе Айба - дөөнү алып,  
Алты калдай, он балбан.  
Катар барып тең алып.  
Кошой дөөнү куткарып.  
Керкөкүлдү көргөндө,  
Калды кангай таң калып,  
“Алты калдай, он балбан,  
Эки дөөнү бир күнү,  
Керкөкүл сайып алды” - деп,  
Айтылып жүрөт көрүңүз,  
Эмгичекти даңк калып.  
Элемандын эр Төштүк,  
Кедендин уулу Жолойду,  
Келе жатып жоготту,  
Аралап кирип топ элге,  
Жан айабай тогошту.  
Ханы менен карасын,  
Жакшы менен жаманын.  
Тыңы менен чабалын,  
Тебетейдей ыргытып,  
Көгүчкөндөй зыргытып,  
Каскактын учун кан кылып.  
Кайнап жаткан какандын,  
Кара башын нан кылып,  
Аралап кетип баратат,  
Алдына утур келгендин,  
Жалмап кетип баратат,  
Калың жерин суйултуп,  
Жандап кетип баратат,  
Кызыл  канды жайнатып,  
Кандап кетип баратат.  
Чыдай албай кангайлар,  
Качып жүрөт талаалап,  
Ошондой кыргын мезгилде,  
Он миң балбан жетиптир,  
Жалмасын алып салаалап.  
Торчуларын карасаң,  
Торлорун толгоп көтөрүп,  
Баш болгон анын чоңдору,  
Айбаттанып, сүрдөнүп,  
Күрсө -күрсө жөтөлүп,  
Он миңи келди жабылып,  
Жөө күлүктөн беш миңи,  
Жана келди камынып.  
Ойрондун саны он беш миң,  
Ойон Төштүк жалгыз - бир,  
Көптүгүн Төштүк билбеди,  
Көзүнө илбей тийгени.  
Таштады чалма ар кайдан.  
Кенеп -кендир аркандан,  
Жетимиш арка, он беш тор,  
Кыймылдар мында чама жок,  
Төштүк эми күтүптүр,  
Төштүктү аттан түшүрүп,  
Жал -куйругун олжо алып,  
Хандыгын Жолой билгизди,  
Бир канчага мингизди.  
Элемандын эркесин.  
Тогуз уул кенжесин,  
Кар кылбасын жасаган,  
Мындай кылып пендесин   
Ары өткөнү  бирди чаап,  
Бери өткөнү бирди чаап,  
Айдай нурдуу бетинен,  
Кызыл кан турат тамчылап,  
Ойун кылып алыптыр,  
Арык уйдай камчылап,  
Качырга салган токум жок,  
Жайдак минип соксоңдоп,  
Желгени катуу дүкүлдөп,  
Мындай кордук теги жок,  
Ошондо Жолой күүлөнөт,  
Өз алдынча сүйлөнөт:  
- Эсен ханга алып барам,  
Эрендиктен жар салам,  
Көрсөтүп туруп көзүнө,  
Эр Төштүктү далбайтып,  
Ошол жерде мен жарам!  
Жер астына чуу салып,  
Келген Төштүк ушул деп,  
Жүрөк канын мен ичип,  
Буруттардан алам кек,  
Келгенин көрчү бу жерге,  
Какаңчынды алам деп! - 
Одураңдап чоң Жолой,  
Оолугуп жөнөп алыптыр,  
Жүткүндүрүп Төштүктү,  
Жетелешип калыптыр.  
Аркасынан желдеттер,  
Ачуу тайак салыптыр.  
Так ошол кезде жолугуп,  
Алмамбет чыкты алдынан,  
Кайран Жолой караса,  
Хан Алмамбет артынан,  
Чубак келет жанаша.  
Кангайлардын Чоңмерген,  
Жүргөн экен далдада,  
Алмамбетти чамалап,  
Атмак болуп аргалап.  
Артык тууган Алмамбет,  
Чоңмерген жайын билиптир,  
Келтире албай кабууга,  
Далайдан бери жүрүптүр,  
Сарала менен сансытып,  
Жолойго Алмаң тийиптир,  
Жоо бөрүсү Жолойго,  
Жолгошуп Алмаң ошондо,  
Жебеден мурда жеткени,  
Ачбуудандан Жолойду,  
Аңтара койуп өттү эми,  
Жер тайанып турганча,  
Жеткилең Чубак жеткени,  
Жолойдун башын кескени,  
Кылычын тартып алганча,  
Чоң Ылама мергени,  
Ойон Чубак баатырды,  
Көмө койуп өттү эми.  
Эр Алмамбет баатырың,  
Ылаачындай жеткени,  
Кыйамың келди эми деп,  
Чоң Ылама мергенди,  
Коңкойто сайып өткөнү.  
Айрылып аттан турган жөө,  
Чубак башын кескени,  
Чоң Ылама, дөө Жолой,  
Бу дүйнөдөн кеткени,  
Чоң Жолойдун Ачбуудан,  
Ыламанын Кууказык,  
Кангайга кирип кетишти,  
Чылбырын сүйрөп түз качып.  
Алп Төштүктү куткарып,  
Чалкуйрукту кармашып,  
Эр Алмамбет ошондо,  
Айкөл Манас кайда? - деп,  
Караанын көрсөм пайда, деп,  
Ай Сарала аргытып,  
Артынан чаңын баргытып,  
Алакең жөнөп калыптыр,  
Аркасынан артык эр,  
Арстан Чубак кеменгер,  
Бул да жөнөп алыптыр . 
Азиз хандын Алмамбет,  
Караанын көрүп алыстан,  
Элесин болжоп арыштап,  
Ээленип алган эр Сыргак,  
Атын санга салыптыр.  
Кыз- күйөө болуп эрендер,  
Куйрук улаш кетиптир,  
Эл чогулган бир жерге,  
Эр Алмамбет жетиптир;  
Алтымыш калдай, миң балба н, 
Чөкөтаандай карарып,  
Кара аскери санаксыз,  
Турган экен камалып.  
Элдин аркы четинде,  
Нескаранын карааны,  
Элдин берки четинде,  
Мурадил менен Жанадил,  
Калмак Уушаң,,Салбаке,  
Күнжаңжүн жүрөт бир жерде.  
Алтоо камап аскерди,  
Коргон кылып салыптыр,  
Ортосунды айкөлдү,  
Тегеретип калыптыр.  
Чалмачы, торчу, жөө күлүк - 
Жетимиш миң дүрдүгүп,  
Толкуган күлдүй түрүлүп,  
Токтоно калып сүрдүгүп,  
Кайсы экенин билгисиз,  
Кайра келет үйүлүп.  
Алмамбет жетти акырып,  
Чубак тийди бакырып,  
Сыргак тийди бир четтен,  
Манастап ураан чакырып.  
Үчөөнүн үнүн укканда,  
Кыргыл баштап кырк арстан ,  
Чогула келсе жапырып,  
Ортосунда айкөлүң,  
Жүргөн экен кенебей  
Ошончо жоону сапырып.  
Бүткөн бойу тарамыш,  
Кулетендин эр Агыш,  
Элге жетип анталап,  
Баштаптыр ал чоң чабыш - 
Жойкумасы колунда,  
Жойуп барат эр Агыш,  
Алдындагы ак Көкүл,  
Эки тизгин колунда,  
Чойуп барат эр Агыш,  
Кырын бузбай сулатып,  
Сойуп барат эр Агыш.  
Кайран Агыш талыбай,  
Каршы алдына келгенин,  
Кара жерге чаптатып,  
Бир кезде калды бет маңдай,  
Күнжаңжүнгө капташып.  
Агышты көрүп Күнжаңжүн ,  
Кайда жүргөн бурут, деп,  
Түгөтүп кетер неме окшойт,  
Бүткүл элди кырып, деп,  
Күчүн күчкө улатып,  
Куу чаптар менен чуратып,  
Капталдан тийип Агышка,  
Сайып өттү сулатып,  
Аккөлүңдүн үстүнөн,  
Аңтара сайып кулатып.  
Агышты Сыргак көргөнү,  
Күркүрөгөн жаңжүндү,  
Көмө коңуп өткөнү;  
Буудан Сыргак баатырга,  
Нескара капыр жеткени,  
Телкызылдан Сыргакты,  
Телп эттирип өттү эми.  
Кыраан Алмаң акырып,  
Сарала менен качырып,  
Нескарага жеткениче,  
Арстан Чубак жеткени,  
Күнжаңдү коборбой,  
Башын кесип кеткени.  
Көктеке менен эр Чубак ,  
Нескараны беттеди,  
Чыдаштык кылып тура албай,  
Манжулардын Нескара,  
Эл аралап кеткени.  
Жете келип Алмамбет,  
Агышты атка мингизип,  
Айалдай чапкын, баатыр деп,  
Адамга керек акыл деп,  
Атынын башын бурганы,  
Салдырбай боолук мойнуна,  
Урушуп айкөл турганы.  
Калың Какан аркасы,  
Алоокенин калчасы,  
Ичинде бар канчасы,  
«Калча, калча» дей бердик,  
Калча деген кайсы кеп,  
Калайык түбүн байкачы.  
Коңурбайдын энеси,  
Шооруктун болчу эжеси,  
Энесинин аты үчүн,  
Коңурбай калча дегени.  
“Ашыгып калды тиги, - деп,  
Апкаарыды теги - деп,  
Тик качырсам Манасты,  
Аңтара сайат эми - деп,  
Алмамбет, Сыргак, Чубагы,  
Кол артына кетти” - деп,  
Каапыр Коңур камданып,  
Алгара минип шаңданып,  
Арстан карай бет алып,  
Ат койуп калды чамынып,  
Ошол кезде айкөлгө,  
Калган экен алты тор,  
Кара бойго чалынып.  
Эми колго түштү деп,  
Буруттун иши бүттү - деп,  
Аты менен Манасты,  
Айдап алып кетем деп,  
Андан башка буруттун,  
Даты кимге жетер деп,  
Сорандыктын качкын кул,  
Айласы чындап кетер деп,  
Чымырканып Коңурбай,  
Чындап кирди бекем деп.  
«Мөндү, мөндү, мөндү» деп,  
Унчукпаган Коңурбай,  
«Мөндүлөп» ураан чакырып,  
Дегеле кыйын бакырып,  
Алгарага камчы уруп,  
Бирди урбай канча уруп,  
Бороон чыгып бетинен,  
Болуп барат бир шумдук.  
Мөндүлөгөн калчанын,  
Көргөндө ашкан айбатын,  
Айкөлүм турат кенебей,  
Бургутуп кирген калчаны,  
Бучкагына теңебей.  
- Балбандарым тарткын - деп,  
Мен далыдан сайайын,  
Жүрөктөн каны аккын –деп,  
Айанбай жетти Коңурбай,  
Аңтара сайып кетсем -деп.  
Кайран Манас ошондо,  
Кан агызып Зулпукар,  
Кармай калып сабынан,  
Тартып алды кабынан,  
Адам коркуп баргысыз,  
Учунан чыккан жалындан!  
Зулпукар менен кайсалап,  
Тору менен балбаным, 
Койбоду баарын талкалап;  
Кайра тартты Коңурбай,  
Качырып найза сайа албай,  
Кара жанын калкалап.  
Кайнап жаткан Каканга,  
Качып кирди аралап,  
Аркасынан арстаның,  
Кошо кууду чалкалап.  
Ажалым жетсе өлөм деп,  
Азабым болсо көрөм деп,  
Аркасынан Алмамбет,  
Уйулгутуп баратат,  
Топуракты сапырып,  
Бурулгутуп баратат.  
Алмамбетти ошондо,  
Нескара көрүп алыптыр,  
Манасына жеткизбей,  
Мабу кулду алам деп,  
Акимсинген буруттун,  
Башына балаа салам деп,  
Тору  айгыр менен каргытып,  
Артынан чаңын баргытып,  
Аңдабай жөнөп калыптыр,  
Акбалтанын Чубагы:  
“Алдында кетти арстан, - деп,  
Артынан кетти Алма, - деп,  
Нескара кетти аркадан,  
Өткөзө пейли жаман - деп,  
Коңурбай менен алышып,  
Арстаның жүрсө салышып,  
Алакең калса аңкайып,  
Аңдып барып Нескара,  
Салбасын аны аңтарып” - 
Муну ойлонуп жөнөдү,  
Көктеке барат куйругун,  
Чаткайакка чапкылап,  
Жалгыз жүргөн Чубактан,  
Так токсондой чаң чыгат,  
Алоокенин чоң Коңур,  
Артык айар оңбогур,  
Айабай качып алыптыр,  
Арыбына салыптыр.  
Сазаңды деген бир жерде,  
Салынган тумшук сеңирде,  
Жалгыз айак жолу бар,  
Сексен кулач тиктеги,  
Казып койгон ору бар,  
Ал орунун жанында,  
Он эки калдай, жүз балбан, 
Жүз отуз миң черүү бар,  
Уруп кеткен кытайда,  
Кара башыл адамдын,  
Уругун төккөн кору бар,  
Ошонун баарын майтарган,  
Жайып койдой кайтарган,  
Бешкулак деген зору бар.  
Арамзада шум Калча:  
“Кача берсем бекер , - деп,  
Караандап менден айрылбай,  
Түшпөй өтүп кетер, - деп,  
Найзалашып кагышып,  
Алдап уруш салайын,  
Ошентип Манасты,  
Түшүрүп орго камайын,  
Карматпай жетсе кыргыздар,  
Таш-кезек менен толтуруп,  
Токтобой кетип калайын,  
Кыйынсынган буруттун,  
Түгөтөйүн амалын.” - 
Муну ойлонуп Коңурбай,  
Алгара оозун бурганы,  
Аңгычакты көрүндү,  
Алмамбеттин карааны.  
“Алмамбет, Манас келди, - деп,  
Алтын башты жеди, - деп,  
Качырбастан тосот - деп,  
Кабылганда мен жалгыз,  
Кантип тирүү койот? - деп,  
Өзүмдү орго салат, - деп,  
Өзөгүмдөн жарат” - деп,  
Белги берди Коңурбай:  
- Көп черүүнү каптап - деп,  
Өзү келген буруттун,  
Боорун отко какта! -деп.  
Барабаны кагылды,  
Асман -жерде жаңырды,  
Мааналап турган калың кол,  
Тегеректеп жабылды.  
Алмамбет жетип Манаска,  
Чылбырынан кармады,  
Кармаганга болобу,  
Кабылан тилди албады.  
Арстаныңды жетелеп,  
Алмамбет жүрөт жулкунуп,  
Койо бер десе кой бер, деп,  
Сакалдары эрбеңдеп,  
Манас жүрөт булкунуп.  
Ошол кезде Манаска,  
Алмамбеттин айтканы:  
- Ай, ай Манас, эр Манас,  
Атагың тоодой шер Манас,  
Өз билгендей чабуучу,  
Бул жер эмес кең Талас!  
Ачуу шайтан, акыл дос,  
Арстаным, акылыңа акыл кош.  
Мынабу турган сеңирлер,  
Калбыр көз тешик бүтүн жер,  
Өзүм казаган орум бар,  
Уй айлангыз жолу бар,  
Жайын билет Коңурбай,  
Тереңдиги орлордун,  
Сексен эки кулач бар.  
Ар жагында тумшуктун ,  
Сазаңды деген жери бар,  
Кашка чымын өтө алгыс,  
Кармаган аскер чеги бар,  
Беттешип пенде жеңе алгыс,  
Бешкулак деген эри бар,  
Көрбөгөнмүн,  уккамын,  
Бу каапырдан шегим бар.  
Бешкулактан шектенип,  
Каздырган орум бул эле,  
Бешкулактын алдында,  
Жүз балбан бар дечү эле,  
Азгаштырып Коңурбай,  
Алмамбет айтып болгончо,  
Айкөл кабыл алганча,  
Оронтуп жерге Мадаткан,  
Темир менен кадаткан,  
Туруучу дайар барабан,  
Алгара менен Коңурбай,  
Тартып өттү танаптан.  
Асман жарган чуу чыкты,  
Жер жайнаган туу чыкты,  
Бирден желек көтөрүп,  
Жүз балбаны тең чыкты,  
Жүгөрүдөй быжырап,  
Жүз отуз миң кол чыкты,  
Томпоңдотуп пил минип,  
Бешкулак деген зор чыкты.  
Булкунуп турган шер Манас:  
- Койчу, баатыр Алмамбет, 
Коңурбайга жеткирбей,  
Кармадың мени койгун деп,  
Тетиги келген Бешкулак,  
Меники, баатыр болсун, - деп.  
Алмамбетти чыгарбай,  
Барышып өзү белгилеп,  
Айтып турду ушул кеп.  
Бешкулактын беш уулу,  
Үч иниси - баары дөө,  
Баарына мунун пил кайда,  
Башкалары такыр жөө.  
Бешкулактын кийгени,  
Алты кабат күрөкө,  
Күрөөкөнүн сыртында,  
Бутта калдыр теминген,  
Көөдөнүндө чарайна,  
Калдыраган темирден,  
Башындагы туулга,  
Баары чойун келишкен,  
Куйма чойун жиги жок,  
Отко салып эриткен,  
Далыда калкан үч кабат,  
Бешкулак каапыр келайтат,  
Араң жылып пил менен.  
Ар бири барча бир дөбө,  
Аркасында сегиз дөө,  
Одоно мүчө олчоңдоп,  
Жөө басышып соксоңдоп,  
Көлдөгү кара куназдай,  
Келе жатат жокжоңдоп.  
Келе жатып Бешкулак,  
Карс дегиче бышкырды,  
Жолум үйдөй көк маңка,  
Жол бойуна былтыйды.  
Аркасын карап: -Сен, - деди,  
Жекеге чыгам мен - деди,  
Кайда кеттиң Коңурбай,  
Коркуп качкан Манасын,  
Көрсөтүп мага бер - деди,  
Алмамбетиң канаке,  
Боорун анын тытамын,  
Мага болсун жем! - деди.  
Коңурбай туруп кенгиреп,  
Эл ичинде зенгиреп,  
Кол менен нускап көрсөттү:  
- Манас - ак сур ат минген,  
Ак жибектен тон кийген,  
Сендей нечен дөөлөрдү ,  
Кагып жерге киргизген.  
Сарала атчан - качкын кул,  
Барыны кылган мына ушул,  
Кушпардын уулу Борончу,  
Канын ичкен дагы ушул,  
Кангайга баштап кыргызды,  
Алып келген так ушул,  
Бүгүнкү чырдын баарысын,  
Салып жүргөн нак ушул!   
Аккула менен дыр койуп,  
Сыр найза колдо койкойуп,  
Качырып кирди эр Манас,  
Андай эчен дөөлөрдөн,  
Кайра тартпас шер Манас;  
Алтымыш кулач найзасын,  
Бешкулак келет булгалап;  
Айбаты артык асыл шер,  
Чымырканып чыйралды,  
Булгап салган найзаны,  
Улай учтан кармады,  
Кармай силкип калганы,  
Арстан Манас тартканда,  
Күүсү менен Бешкулак,  
Пил үстүнөн кулады.  
Тоңкойуп доңуз жыгылды,  
Топого башы тыгылды,  
Айкөл Манас шериңдин,  
Титиреткен кылымды.  
Жыгылганда Бешкулак,  
Туулга баштан кыйшайды,  
Айкөл Манас ошондо,  
Кулактын үстү - дыңдоокко,  
Айбалта менен бир салды,  
Башы эки бөлүндү,  
Көк чаар мээси көрүндү,  
Күркүрөгөн Бешкулак,  
Бул дагы тапты өлүмдү.  
Кылганына Коңурду н, 
Кыраан Манас көгөрүп,  
Жайнап жаткан калың кол,  
Алмамбет айткан терең ор,  
Баарын эстен чыгарып,  
Коңурбайдын артынан,  
Кууп кирди көшөрүп;  
Кайра качты Коңурбай,  
Качырышып беттешип,  
Кайрат кылып тура албай.  
Жетимиш эки калмакча,  
Күн жаадырчу дубаны,  
Жатка билчү Алмамбет,  
Борошо -шамал аралаш,  
Мантка түйгөн Алмамбет,  
Жарык күндү түн кылчу,  
Бул ааламды буй кылчу,  
Жаадыкөйдү калтырбай,  
Канык билчү Алмамбет,  
Касийде менен сыйкырды,  
Анык билчү Алмамбет,  
Агы менен карын,  
Айра билчү Алмамбет,  
Кол башындай түйүнчөк,  
Колуна алып имерип,  
Дубалап күндү жиберип,  
Булуттун баарын бурултуп,  
Бурганак мөндүр куйултуп,  
Алай -дүлөй борошо,  
Бөрүдөн бетер улутуп,  
Турган жандын баарысын,  
Койнун карга толтуруп,  
Көнөктөп сууну куйгандай,  
Асмандан жамгыр төгүлүп,  
Өркөчтөнүп ылайлап,  
Аккан селдер көрүнүп,  
Каптап кетип Сазаңды,  
Чанданы калды көмүлүп.  
Ат арытып айкөлүң,  
Коңурбайды таба албай,  
Тегерене бериптир,  
Кетер жолун биле албай.  
Коңурбай кылып амалды,  
(Анча -мынча жай билет)  
Алдына салып шамалды,  
Кайрылбай кетти Бейжинге,  
Кайнаган кытай элине,  
Жумурткадай мөндүрлөр,  
Тушарга чыкты бир демде.  
Булуттун баарын түрүлтүп,  
Ар тарапка сүрүлтүп,  
Койо берди Алмамбет,  
Аңгычакты жанына,  
Эр Манас келди энтелеп,  
Айтканы жок арстанга,  
Мен кылдым деп Алмамбет,  
Эр Манаска жылмалап,  
Айтып калды мындай кеп:  
- Кара чоктуу калчанын,  
Айласын көрдүң арстаным,  
Айлакер калча күн жайлап,  
Тура албай сенден качканын...  
Айтып сөздү бүткөнчө,  
Акырына жеткенче,  
Аркырап кыйан сел келди,  
Ар ар тараптан тең келди.  
Орто жери ойулган,  
Эки чети кошулган,  
Ойбут эле Сазаңды,  
Бешкулактын беш уулу,  
Үч кишиси - сегизин,  
Басып ылай жан алды.  
Казган ор толуп түз болду,  
Сазаңдагы кытайга,  
Унутулгус иш болду,  
Айкөл, Алмаң жарышып,  
Ажатты карай ат койду.  
 
 
Күнү -түнү жол жүрүп,  
Алты күнү беш түндө,  
Жете келсе элдерге,  
Жеги айрылып боло албай,  
Кызыл кан кечип кырчылдап,  
Жүргөн экен эмгиче.  
Алптын баары арыптыр.  
Ажал жеткен эрлердин.  
Жаш өмүрү карыптыр,  
Ажаттын бойу ойдуңда,  
Кандай уйуп катыптыр,  
Жөлөнкө төштүн баарынан,  
Жыбылжып кандар агыптыр,  
Кыргыз кытай жан тосуп,  
Каптап келсе жолгошуп,  
Бирин -бири бастырбай,  
Жүргөн экен эки жак,  
Кетер жагын тордошуп,  
Азууларын аркайтып,  
Төрт айагын тартайтып,  
Ат өлүгү бир тоодой,  
Муруттарын шыпшыйтып,  
Ачылып оозун ырсыйтып,  
Эр өлүгү ар тоодой.  
Аралап өтүп абакең,  
Абакеси Бакайга,  
Айтып турду кеп -кеңеш:  
- Ардактуу, абакем,  
Талаада жаткан өлүктөр,  
Жер чөбүнөн кем эмес,  
Кангайдын кара коруму,  
Бул өлүктөн көп эмес,  
Эби келсе, абаке,  
Өзүңө айтам бир кеңеш.  
Барабанды кагалы,  
Эл түгөлдөп алалы,  
Кыйын болсо кытайлар,  
Кыргызды качты деп калар.  
Көрүп келдим абаке,  
Айкөлүм жарап керекке,  
Чыгып бардык бир белге,  
Коркунчум менин төрт эле,  
Ойлосом ойум өрт эле,  
Корккондой бири Макил дөө,  
Дагы бирөө Бешкулак,  
Арстаным келди жымсалдап.  
Карандай дөөдөн Борончу,  
Корккондун бири болуучу,  
Үчөөнү алдык  жемирип,  
Тура албай калды Коңурбай,  
Жалгызсырап желигип.  
Коркунучтуу төртөөнүн,  
Өзү турат Коңурбай,  
Айласы арбын амал көп,  
Ар бир түрдүү иши бар,  
Атын айтпайм бул жерде,  
Жан алчу жана киши бар,   
Алакеңден кеп угуп,  
Аскерди санайт, деп угуп,  
Олтурган бирге  канатташ,  
Эсенханга угузуп,  
Эки жактан бир кезде,  
Барабандар ургузуп,  
Эсенхан кетти Бейжинге,  
Сандаган элин чубуртуп.  
Муну мындай таштайлы,  
Кайран Чубак баатырдын,  
Кыркжаңжүндүн баласын,  
Байлашынан баштайлы.