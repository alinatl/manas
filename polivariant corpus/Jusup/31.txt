Чубактын кыркы  жаңжүндүн баласын байлап келиши
 
Кыргыздар колун колбутуп,  
Эсеп алса чогултуп,  
Эл башкарган калысы,  
Он башы менен миң башы, 
Түгөнүп калар жазыптыр,  
Өлүп жатып барысы.  
Кара аскерге токтобой,  
Атын бизден жоктобой,  
Ар кайсы хандын элдерин, 
Топ-топ кылып ошондой,  
Тирүүлөрүн көз көрдү,  
Арстан Чубак, алп Төштүк - 
Экөө мындай өтпөдү.  
Алптын баары муңайды,  
Өңдөрү кетип кубарды.  
Бир киши келет жылкы айдап,  
Айнектей түздө чаңдатып,  
Тургандын баары жардашып,  
Дүрбүсүн салып карашып,  
Алп Төштүктү тааныды,  
Атагы алаш болгон журт,  
Аламан койуп жабылды,  
Так көтөрүп атынан,  
Таманын жерге тийгизбей,  
Алып келди баатырды.  
Хандар келип көрүшүп,  
Кол учунан өбүшүп,  
Кайда жүрүп келгенин,  
Эми калды сурашып.  
Айтып турду эр Төштүк,  
Артынан кебин чубатып:  
- Чалкуйрук  менен кеткенмин,  
Эрдемсинген Мурадил,  
Артынан кууп жеткенмин,  
Будурмак тоонун адырда,  
Жанашып жетип каапырга,  
Кабылтып найза сайдырбай,  
Кире берди капчалга,  
Көрбөй калдым туманда,  
Күндү жайлап качканда.  
Карапайым киши жок,  
Жолдошу экен миң балбан,  
Мурадил кача бергенде,  
Жалгыз мага тап берип,  
Жабыла кетти ар жайдан.  
Миңин катар сайгамын,  
Аттарын айдап алгамын,  
Мурадилди куткарып,  
Ошол калды арманым,!  
Чубакты жоктоп ошондо,  
Кангырап турду зор Манас: 
- Эгиз козу түгөйүм ,  
Эреним сенден айрылып,  
Эми кандай жүрөмүн!  
Биттейимен бирге  өскөн,  
Табылган ашты бир жешкен,  
Жакшы- жаман иш болсо,  
Жашырышпай сүйлөшкөн,  
Каралдым Чубак сен элең,  
Караандап турчу мен элем. 
Аттанганда акжолтой,  
Аркамда жүрсөң сан колдой,  
Сен элең маа тага,  
Тиреги элең калкымда,  
Найзамды кармап турчу элең,  
Көк жолборстой алдымда,  
Мен Манас калдым бейпайда,  
Көзүрүм чубак сен кайда?!  
Алып колго жаныңды,  
Алашка кылган кызматың,  
Мени салып кайгыга,  
Неге мынча сыздаттың? 
Көпкө кылган кызматың,  
Унутуп ичтен чыкпасмын.  
Карагаттай кайран көз,  
Сагызган чокуп ойдубу?  
Кардай аппак этиңе,  
Кажыр -кузгун кондубу?  
Каалгадай тишиңе,  
Карга чычып койдубу? 
Кочуштап кызыл каныңды,  
Калдайлар ичип тойдубу?  
Канатым элең учурган,  
Куйругум эле кондурган,  
Тырмагым элең алдырган,  
Көк мейкин зоодон бийигим,  
Караса көздү талдырган,  
Чеп элең элге кармаган,  
Чер элең токой кармаган,  
Карааным Чубак сен элең,  
Карааның көрсөм көз тойуп,  
Канган Манас мен элем,  
Арстан Чубак сен элең,  
Артымда Чубак турганда,  
Ааламды алам дээр элем.  
Аккула минип жол алып,  
Бейжинге кирип кол салып,  
Сени алып келсемби,  
Тирүү болсоң куткарып.  
Азапка салып мени сен,  
Арстаным Чубак кайдасың?  
Олуйа Кошой, зор Бакай,  
О, Алмамбет жан досум,  
Тапкыла мунун айласын!  
Деп ошентип эр Манас,  
Оозунан түтүн буркурап,  
Көзүнөн жалын чачылат.  
Чубак деп тиктеп муңайса,  
Азуулары качырап,  
Ичинен сызып зыркырап,  
Тиштери сынат быркырап.  
Анда Бакай кеп айтат:  
- Арстаным, уккун - деп айтат,  
Төгүлгөн айак толчу эмес,  
Кейиген менен болчу эмес,  
Өлүп кетсе кокустан.  
Колго түшкөн туткунду,  
Кытайлар кайта берчү эмес,  
Калың кыргыз эл турат,  
Кийинки кылчу жумушка,  
Биз кылалы кеп -кеңеш, - 
Анда Алмамбет кеп айтат,  
Кеп айтканда деп айтат:  
- Улуу -кичүү он төрт хан,  
Ушу турган баары жан,  
Уруш болуп кан төккөн,  
Ажалы жеткен пенде өлгөн,  
Текөөрлөшүп жоо менен,  
Темир тийген эр өлгөн,  
Кан майданга баралы,  
Ой-дөңүн жакшы карайлы,  
Баатыр Чубак көкжалдын,  
Өлсө өлүгүн табалы,  
Олуйа Кошой, зор Бакай,  
Баатыр тууган Алмамбет,  
Эрен Төштүк, алп Агыш...  
Он төрт хан баары аттанып,  
Сандап жаткан өлүктү,  
Сапырып барып аңтарып,  
Издеген Чубак баатырды,  
Таба албады акыры.  
Олжо алса тулпарын,  
Өлүгү калар эле деп,  
Талап кытай кеткенби,  
Тал-тал кылып кескилеп,  
Үзүктөй калпак Шуутуну,  
Ойоң Алмаң жекирет:  
-Баш кишиң Чубак шер - деди,  
Аскер башчы сен -деди,  
Айтпадым беле башында,  
Баарыңарга мен - деди,  
Баш кишиңди акмалап,  
Байкап жүргүн такыр деп,  
Кулагыңдан чыгыптыр,  
Сага айткан акыл кеп.  
Тирүүбү баатыр өлдүбү,  
Өзүң издеп тапкын! - деп.  
Отуз киши котчу алып,  
Шууту кетти сенделип,  
Балапанын уйадан,  
Алдырган бүркүт кептенип,  
Караан болсо күмөндүү,  
Карап барат чекчейип.  
 
 
Ачуудан Манас буулугуп,  
Токтоно албай соолугуп,  
Бейжинге кире барам деп,  
Бастырмак болду оолугуп.  
Анда айтат мындай деп: 
- Айкөлүм Манас, кебимди ук,  
Окуйа бүгүн капташты,  
Ойрон Чубак жоголуп,  
Бейжинге кире барам  деп, 
Бастырасың оолугуп,  
Башыңды зордоп Бейжинге,  
Барышың сенин эп эмес.  
Кармап барса Чубакты,  
Келишиң, Чубак мына, деп,  
Чыгарып барар эл эмес.  
Кишинин бары санаадар,  
Теңинин көбү жарадар,  
Жер бетине кан толду,  
Адамдын бары дал болду,  
Суунун бары бузулду , 
Кан жыттанып айлана,  
Ага сасык кошулду.  
Чыгышты карай жылганда,  
Жантөш деген бир жер бар,  
Жазыгы көп жайылып,  
Чөбү ыргалат  буралып.  
Тулпарлар калсын деп алып, 
Ал жерге көчүп баралык,  
Аз күнү сабыр кылалык,  
Кандай кылат Какандык,  
Ошону байкап туралык,.  
Баарыга бу сөз эп келип,  
Макул болуп баарысы,  
Бакай,Кошой - карысы,  
Жантөшкө келди жабылып,  
Жарлык кылды жалпыга,  
Жайдары Алмаң бышыктап,  
Жайыкта үнү жаңырып:  
- Жантөштүн жери кең эле,  
Жайылып жаткан туш -тушка,  
Тутумдаш такыр эл эле,  
Бирөөнө барып балан деп , 
Тийишпегиң дегеле.  
Орто Азийа элиңден,  
Ойноп жаткан жериңден,  
Ага-ини, курбалдаш,  
Айрылып асыл теңиңден,  
Түгөнбөс доомат чыр салган,  
Тынч жаткан элге ый салган,  
Коңурбайдай жоо менен,  
Коржоңдошуп көргөлү,  
Козголуп келген эл элең.  
“Жаныңда болсо беш теңге ң, 
Жаңгелде болот шорпо”деп,  
Баштыкка салып пулуңду,  
Ала келдиң белендеп.  
Аташканы айкөлдүн,  
Жетиксиз болсоң алгын, деп,  
Казынасын чачтырган,  
Санабастан чейректеп.  
Көтөрүп жүрдүң ал пулду,  
Баштыгы менен эмгиче,  
Ажал жеткен эр өлдү,  
Карыштабай бир теңге.  
Өлгөндөр такыр таштады,  
Чачып ийбей тирүүгө.  
Арзанбы, кыйбат баа сүрбөй,  
Сатып жегин келиңе,  
Соодагер келет ушул эл, 
Баарысын сатат пул десе.  
Же болбосо пулуңду,  
Сынчыбекке бергиле,  
Кардың ачпайт бир күн да,  
Тамак дайар силерге, - 
Деп ошентип Алмамбет,  
Калган элди дүрбөтүп,  
Жарасы оор жатканды,  
Зембилге салып көтөртүп,  
Илегерди таптырып,  
Жарага дары чаптырып,  
Эбеп, себеп, медеттен,  
Ылайыктап бердирип,  
Кулгунасын агызды,  
Канчаларын сакайтып,  
Өчкөн отун тамызды. 
Качырдын өтүн табышты,  
Эси ооган неченин,  
Тирилдирип алышты,  
Каратып койуп Үрбүгө,  
Жарадарын багышты.  
Аскерди ээлеп Керкөкүл,  
Элди бура бастырбай,  
Адырдан, арка атып,  
Арсактан козгоп теке атып,  
Токойдон марал, бугу атып,  
Илбирс атып, бөрү атып,  
Мылтык атып, жаа тартып,  
Көлүнөн өрдөк, каз атып,  
Кыргыздар минтип жатышты,  
Чөлүнөн түлкү, чөө атып.  
Калага кирип жай алган,  
Кытайдын көбү жарадар,  
Кими калып, кими өлөт,  
Баатырдын бары санаадар. 
Эл башкарган Эсенхан,  
Алп Коңурбай, Нескара,  
Ачып көзү жумганча,  
Акылга келет миң санаа,  
Оң-тескери ойлонсо,  
Табылбай турат түк чаара.  
Жоголуп кеткен байагы,  
Чубактан кабар алалы.  
 
  
Коңтөрө Калча качканда,  
Кубалап Манас басканда,  
Орго алпарып салат, деп,  
Ойрон Алмаң чапканда,  
Алмамбеттин артынан,  
Нескара жөнөп жатканда,  
Нескарага жетсем, деп,  
Кабуусун тапсам манжунун,  
Башын кесип кетсем, деп,  
Чубак да кеткен артынан,  
Нескара кууп бекемдеп.  
Капыр Коңур кетерде,  
Казган орго жетерде,  
Кыйалында Нескара.  
Манасты Коңур алат, деп,  
Орго алпарып салат, деп,  
Ойунда түк жок экен,  
Орду Алмамбет  билет деп,  
Ээрчип барат Алмамбет,  
Сазаңдардын Бешкулак,  
Как боорунан тилет, деп,  
Тиле албай өлдү Бешкулак,  
Нескара артын караса,  
Белдүүдөн Чубак эр турат;  
“Качпасам болбойт Чубактан,  
Мени кантип куткарат?”  
Муну ойлонуп Нескара,  
Будурмак тоону бет алып,  
Качып калды буйткалап.  
Чаңбейсен деген узун тоо 
(Али  да бар ушул тоо)  
Алды ойдуң кең экен,  
Бир жагы токой чер экен.  
Камчыга бөлүп Нескара,  
Качып берди  калдаңдап,  
Эки этеги салбактап,  
Акимсинген эр Чубак,  
Кууп барат барбактап.  
Өкүм күлүк Көктеке,  
Эми жетти такымдап,  
Көктекенин дүбүртү,  
Кулакты жарып такылдап.  
Өлөөр мезгил жеткенде,  
Чын айласы кеткенде,  
Жай окуган Нескара,  
Күндү жайлап жиберип,  
Булутту тосуп имерип,  
Туманды жерге тундуруп,  
Алты сай мөндүр куйдуруп,  
Атынын изин жаптырып,  
Азгаштырып Чубакты,  
Нескара качып жоголду,  
Эми Чубак не болду?  
Көз байланды түн кирип,  
Кете берди кайран эр,  
Бет алган жакка ич күйүп,  
Агарып чыкты бир кезде,  
Келин каш болуп таң сүрүп.  
Жер ачылды күн тийип,  
Келген жагы кай жакта,  
Кетер жагы кай жакта,  
Таба албай калды эр Чубак,  
Багытын толук ал билип.  
Аңгыча жана тумандап,  
Аппак болуп кар каптап,  
Арадан өттү далай күн,  
Алапайын таба албай,  
Көп жерге барды далдактап,  
Жүргөн жери чаңбейсен,  
Аркы бети коруйа, - 
Жүйрүн дөөнүн эли экен,  
Жүйрүн турган эл экен,  
Төрө Алмаң баатырдын,  
Окуган дөөсү ал экен,  
Ар жылы кытай балдары, 
Үзүлбөй окуур кеп экен  
Ошол кезде кырк жаңжүн,  
Кырк баласы жүйрүнгү,  
Окуп жаткан кез экен.  
Аталары кат жазып,  
Кабарчы кушун атказып,  
Балдарга кабар бериптир,  
Чанту келип чаң салып,  
Чаң-топурак, биздин жер,  
Келбегиле, деп жазып.  
Каттан кабар алыптыр,  
Кара ниет жүйрүндө,  
Түк билгизбей бирөөнө:  
- Жериңе балдар, - деп,  
Чаң Бейжинди аралап,  
Көөнүңдү ачкын анда - деп,  
Кырк күндүк берди мөөнөттү,  
Бүткөндө келгин кайра - деп,  
Бирден бедөө ат берип,  
Бир сыйра темир тон берип,  
Бирден чатыр да берип,  
Жоо жарагын бүт берип,  
Балдарды жумшап жиберип:  
“Соорандыктын Алмамбет,  
Өз жанына кастаган,  
Өз колуң менен жасаган,  
Шамшарын алып кеткен - деп,  
Башымды кесип кетер - деп,  
Жер жүзүнө тараткан,  
Эки жүз ашык жолум бар,  
Бекер кылат экен - деп,  
Кара деңиз суусунан,  
Ары өтүп кетем” -деп,  
Окуп жүргөн алдында,  
Чынгыш деген бар эле,  
Жолдош кылып аны эле,  
Жөнөп кетти бу капыр,  
Сарамжалын белендеп.  
Бирден бедөө ат берип,  
Бирден темир тон алып,  
Чатырларын байланып,  
Сарамжалын жандашып,  
Чаңбейсен тоосун бет алып,  
Келе жаткан кырк шойа,  
Чубакка калды капташып.  
Арстан Чубак тил билбейт,  
Кырк -элүүнү көзгө илбейт,  
Алдына Чубак барыптыр,  
Катарлашкан кырк бала,  
Качырып найза салыптыр,  
Арстан Чубак баатырың,  
Такыр байлап алыптыр,  
Атка таңып сарпоштоп,  
Бирине бирин кошоктоп,  
Айдап жолго салыптыр,  
Ошол күнү түндөсү,  
Күн ачылып калыптыр.  
Эрен Чубак туптуура,  
Күн батышты бет алып,  
Алтын казык жылдызды,  
Оң ийинге түз алып,  
Жолоочу деген жылдыз бар,  
Өзүнө туштук сыры бар,  
Чыгыштан чыгып кечинде,  
Кыбыла батар сыны бар,  
Белдүү баатыр Чубакка,  
Белги болуп ушулар,  
Жол тартып кайта жөнөдү,  
Таң агарып атканда,  
Бир өзөнгө жөлөндү.  
Өзөндүн ичи кең экен,  
Башы кайкы бел экен,  
Кайкыны карай бет алып  
Чубакең жүргөн кези эке н. 
Көктекесин алкынтып,  
Келе берсин бу Чубак,  
Не болгонун угуңуз,  
Байакы Шууту куу чунак.  
Отуз баатыр кашында,  
Үзүктөй калпак Шуутунун,  
Колго барсам  таба албай,  
Алмамбеттен өлөм деп,  
Адашып кетти дегендир,  
Арстанды издеп көрөм, деп,  
Өлүктүн баарын аңтарып,  
Аң-чөнөккө жетиптир,  
Чубактын дайынын таба албай,  
Айласы мунун кетиптир.  
Адырлуу тоого барам деп,  
Айрыктан изин чалам, деп,  
Жер бетинде бар болсо,  
Чубагымды табам, деп,  
Таппай кантип жанам деп,  
Талаада кайып атып жеп,  
Бир жерге Шууту барыптыр,  
Өзүн болуп ал күнү,  
Ошол жерге жатыптыр.  
Күн бешимге барганда,  
Дүрбүнү алып караса,  
Кайкыдан караан ашыптыр.  
Арасы эле үч күндүк,  
Тааный албай маң болду,  
Караан көргөн жагына,  
Кайран Шууту шарт койду.  
Арасы кыркуу бел экен,  
Артуу -артуу жер экен,  
Шууту абдан байкаса,  
Маңдайы кайкы бел экен,  
Шууту менен кайкынын,  
Ара жери -болжолу,  
Ат чабымдай бар экен.  
Мен көргөн кайкы кайда деп,  
Күнгүрөнүп эр Шууту,  
Чубактан кудай айырба, деп,  
Жүрөгү туйлап балкылдап,  
Сүйүнчү белги келгени.  
Сүйүнөөр белгим келди де п, 
Көрүп өлсөм арман жок,  
Көкжал  чубак шерди деп,  
Чаап чыгып карайын,  
Тиги турган белди деп.  
Сүйүнчүдөй тура албай,  
Этек -жеңи далбырап,  
Көрүнгөнсүп көзүнө,  
Чубак өңдүү бир элес,  
Эт жүрөгү элжиреп  
Чыдай албай кеңгиреп,  
Чылбырын кармап эр Шууту,  
Үзөнгүгө бут салды.  
Эрнеп өөдө болгунча,  
Көзү көрдү кайкыдан,  
Калдайып чыккан караанды.  
Күн чакылдатып чаңкайып,  
Темир тоодой залкайып,  
Үстүндө Чубак олтурат,  
Аскалуу зоодой калкайып!  
Кош болгондон эр Шууту,  
Камчысын албай колуна,  
Тебетейин алыптыр,  
Көрдүм, көкжал, сени ,деп,  
Өкүрүктү салыптыр,  
Ачып көздү жумганча,  
Жанынан жете барыптыр.  
Көзөл Чубак караса,  
Өкүмсүгөн Шуутунун ,  
Көзүндө жаш он талаа,  
Балдырап кеби угулбайт,  
Тили чыккан балача,  
Араң укту буларды, 
Бастырып жүрүп жанаша:  
- Айланайын,  жолборсум,  
Мен болойун садага,  
Жоголуп кетип сен өзүң,  
Биздерде болду чоң калба.  
Алмамбеттен жеме угуп,  
Далай күндөн карата,  
Мен жүрөмүн талаада.  
Анда Чубак: - Басыл, - дейт,  
Койгун Шууту баатыр - дейт,  
Бул өңдөнгөн жумуштар,  
Болуп турат такыр - дейт.  
Атагы кыргыз эл эле,  
Айкөл Манас шар эле,  
Арстаным барбы, эр Шууту?  
Жашы дагы курбалдаш,  
Өзү мага чоң сырдаш,  
Алмамбет барбы, эр Шууту?  
Желбегей Сыргак эр эле,  
Жетимиш алптын ичинде,  
Жеке менмин дээр эле,  
Айтканынча бар эле,  
Аман барбы, эр Шууту?  
Батасы журтту байыткан,  
Айткан сөзү бал татыр,  
Адамдын көөнүн жарыткан,  
Кошой   барбы, эр Шууту,  
Аселдеп оозун чайкаган,  
Аксакалын жайкаган,  
Талашканда кеп тапкан,  
Талкаланган сыныкка,  
Дары салып эп тапкан,  
Бакай барбы, эр Шууту?  
Түн ичинде жол тапкан,  
Чечендикти мол тапкан,  
Көрөөгөнү кыргыздын,  
Бийи эле бул журттун,  
Катардагы он төрт хан,  
Аман барбы бары жан?  
Түгөл барбы, эр Шууту,  
Кыргыл баштап кырк арстан?  
Айтты Шууту мындай деп:  
- Олуйа Кошой ,зор Бакай,  
Айкөл Манас , Алмамбет,  
Сыргак менен он төрт хан ,  
Баары түгөл олтурат,  
Жалгыз сенден кайгы жеп,  
Кыргыл баштап кырк доңуз,  
Ага Шууту  кошулуп,  
Жүрөбүз өлбөй темтеңдеп.  
Алмамбет мени тас койду,  
Караандап  жүрбөй Чубакты,  
Кай кеткенин билбей , деп,  
Ырас чынын, мен айтсам,  
Бул айтканы туура кеп.  
Ал жорук мага аз болду,  
Күнгүрөнүп Айкөлүң,  
Кыргыздын баарын боздотту,  
Бир сен үчүн, Чубагым,  
Бейжайлык кылып айкөлүм ,  
Киремин деп Бейжинге,  
Болбой хандар токтотту,.  
Жүрү, эмесе, жүргүн, - деп, 
Билерсиң дайынын жолдун, - деп,  
Кыскартты Чубак узун кеп.  
- Эрикпестен жол бассак,  
Эки күнү түн катсак,  
Элге жете барабыз,  
Эл караанын табабыз.  
Айтып Шууту жөнөдү,  
Көрсөтүп көзгө Чубакты,  
Кош кылганы төрөнү.  
Чубак жолдо ойлонду:  
“Түн ичинде барганда,  
Дүпдүрөңдү салганда,  
Элдин тынчы кетээр, - деп,  
Бир түн элди уктатпа й, 
Кылган ишим бекер” - деп. 
Чубак айтты Шуутуга.  
Бүгүн уйку алалы,  
Эртең күндүз баралы,  
Эсен Чубак келди, деп,  
Бирөө жетип барбасын,  
Элге дүрбөө салбасын.  
Чубактын айткан кептерин,  
Эсине Шууту алганы,  
Жанындагы балдарды,  
Тынч жатып алгын, деп,  
Аттан түшүп калганы.  
Кыргызда бейбаш жашы шок,  
Өзү байдын баласы,  
Акылы жетик жан эле,  
“Жоголуп Чубак кеткенде,  
Какшаган Манас хан эле,  
Кабарын айтып Чубактын,  
Сынайынчы” –  деди эле.  
Ойлонуп акыл Байтөлөн,  
Эч кишиге туйдурбай,  
Түрөгөй чалыш мингени,  
Түн теңи жолго киргени.  
Шашып -үшүп Байтөлөн,  
Дүпүлдөтүп баратат,  
Ошол түнү Алмамбет,  
Чыккан эле жол карап.  
Алмамбет дүбүрт алыптыр,  
Токтоло туруп калыптыр,  
Жандап өтө берерде,  
Токто, деп доош салыптыр.  
Алмамбет үнү чыкканда,  
Байтөлөн жигит алдырап,  
Күрмөөгө тили келе албай,  
Карап калды жалдырап.  
- Караңгыда калдырап,  
Кайдан келдиң  ким? - деди:  
Алмамбеттин үнү, деп,  
Байтөлөн таанып билди эми,  
- Баатыр, атым Байтөлөн,  
Сүйүнчү алам сизден деп,  
Түн ичинде мен келем,  
Чубакты издеп талаада,  
Шууту менен бирге элем.  
Дүрбөлөң түшөт элге, деп,  
Түшүп Чубак жатканы,  
Айдап жүрөт кошоктоп,  
Кырк бала экен тапканы,  
Уйкум келбей келатам,  
Ушуну сизге айткалы.  
Эсимен чыкпайт дегеле,  
Кыймылдабай жаткын, деп,  
Буйрук кылып Шуутунун,  
Баарыбызга айтканы,  
Түн бойунча жетпесем,  
Баатыр, ажалымдын тарткалы.  
Деп ошентип Байтөлөн,  
Оңдонду кайра тарткалы.  
- Ой, Байтөлөн, Байтөлөн,  
Бастырган бойдон бурулбай,  
Баатыр шерге бар, Төлөн,  
Менин айткан сөзүмдү,  
Байкап угуп ал, Төлөн.  
Келди Чубак баатыр, деп,  
Чуркап салып барбагын,  
Арстан эрге түз баргын,  
Алмамбет сизге бар деди,  
Эриди тоңгон кар деди,  
Күн чыгышка төтөлөп,  
Келе калсын ал деди.  
Алмамбет кеби ушу деп,  
Байтөлөн, кайта жан, - деди.  
Сени сурап алуучу,  
Сен Алмамбет бар, - деди. 
Алмамбеттен ажырап,  
Айанбай чаап дабырап,  
Таң келин каш убакта,  
Айкөлүңдү чатырга,  
Байтөлөн келди алдырып.  
Уйкусу келбей арстаның,  
Аккүбөсүн жамынып,  
Эшикке чыккан жаңыраак,  
Басып келип Байтөлөн,  
Алмамбеттин айтканын,  
Бурбай айтты жабырап.  
Келген экен Чубак, деп,  
Арстаның анык билиптир,  
Ат дабырттан ойгонуп,  
Абаң Бакай чоң Кошой,  
Баланын айткан кептери,  
Кулагына кириптир.  
Эшикке чыкса ал экөө,  
Алдында минген Аккула,  
Кийген тону Аккүбө,  
Кетип барат айкөлүң,  
Бастырганы бөлөкчө,  
Бирин бири карашып,  
Аттарын минип жанашып,  
Артынан жүрдү бул экөө.  
Биринен бири угуптур,  
Он төрт хандын баарысы,  
Арты -артынан жылыптыр,  
Алдындагы Алмаңан,  
Аныгын алар угуптур.  
Байтөлөндү жиберип,  
Сарала оозун имерип,  
Үч айланып аскерди,  
Абдан байкап аңтарып,  
Адам келчү жерлерди,  
Таң агарган мезгилде,  
Тескери изди кубалап,  
Алакең жолго киргени.  
 
 
Аттанып Чубак жөнөдү,  
Кошунду карай бет алып,  
Ал аңгыча жер бетин,  
Жарып кетти күн чалып.  
Алмамбет көрүп караанын,  
Алмамбет үнүн укканда,  
Чубак ыйлайт муңканып.  
Бирин бири көргөндө,  
Эбегейсиз сүйүнүп,  
Кулачын жайып тартаңдап,  
Аттардан түшүп жүгүрүп,  
Жан айабай далдактап,  
Жаш балдардай түйүлүп,  
Далыдан кармап алышып,  
Мойундаша калышып,  
Мөлтүрөп көздөн жаш кетип,  
Сакалдан ылдый бурчактап. 
Сагынышкан арстандар,  
Кайта- кайта кучактап,  
Бет тийгизе ыкташып,  
Алкымынан жытташып,  
Көзүнөн аккан жаштары,  
Жакаларын чыкташып,  
Адам эмес, айбан да, - 
Көктеке менен Сарала,  
Кыңшылашып кишинешип,  
Бирин -бири шор жыттап,  
Мойундарын кашылап,  
Адамдан бетер аттардын  
Жаштары акты тамчылап.  
Аңгычакты болбоду,  
Айкөл Манас баатырдын,  
Үнү чыкты каңгырап,  
Аккуласы кишенейт,  
Тоо жаңырта заңгырап.  
Көктеке менен Сарала,  
Аккула жакка бурулуп,  
Чогулуштук дегенсип,  
Тегерек тартты бир туруп.  
Арстан Манас ошондо,  
Жаш чырпыктай солкулдап,  
Жашып ыйлап болкулдап,  
Эр Чубакты кучактап,  
Мөндүрдөй жашы  бурчактап,  
Алмамбеттен айрыптыр,  
Бооруна баса калыптыр,  
Так ошондой кезекте,  
Бакай, Кошой барыптыр.  
Бакай ыйлап бакырып,  
Кошой калды кабызет:  
-Чубак, - деп атын чакырып,  
Далайдан бери талаада,  
Азып жүрүп ар кайда,  
Араң келген Чубакты,  
Бооруңа басып алганда , 
Кабылан шердей баатырлык,  
Кайратың, Манас, ал кана?!  
Ошентип Кошой айтканда,  
Манастан Чубак ажырап,  
Олуйа Кошой, Бакайга,  
Салам айтты бажырап.  
Чыккан жердин чөбүндөй,  
Келген жандар жыбырап,  
Алаш уулу бүт келген,  
Кара курттай кыбырап;  
Бардыгы кайдан жете алсын,  
Бирин бири кармашып,  
Күнчүлүк жерде эл турду,  
Эки жакта жардашып.  
Эрен Чубак келди, деп,  
Эр Манас баштап күңгүрөп,  
Обоодо жалгыз тийген күн,  
Сүйүнгөнсүп күлүңдөп,  
Бүрдөп жаткан жыгачтар,  
Үн салгансып дүрүлдөп,  
Чечекей жайнап гүл чыгып,  
Жер сүрдөнүп түр чыгып;  
Асманда учкан канаттуу,  
Өтүп кетпей токтолуп,  
Талаадагы кайыптар,  
Чогулушат топ болуп.  
Каз-өрдөктөр каркылдап,  
Канатын көккө каккылап,  
Арбактанып аккуулар,  
Томполоңдоп тоодактар,  
Молдо торгой, сандыгач,  
Муңдуу сайрайт быжырап,  
Жердин бети гүлдөнүп,  
Сүйүнгөнсүп жыбырайт.  
Сүйүнгөндөн чыдабай,  
Арстан Манас шер ыйлап,  
Алмамбет, Сыргак эр ыйлап,  
Олуйа Кошой, зор Бакай,  
Ошол экөө тең ыйлап,  
Алп Төштүк менен Музбурчак,  
Он төрт хандын баары ыйлап,  
Хандарды көрүп кара ыйлап,  
Арстандардын аты ыйлап,  
Өчпөскө бүткүл күн ыйлап,  
Сепсерлеп жашы тамчылап,  
Ай караңгы түн ыйлап,  
Обоодогу жылдыздар,  
Күдүң тартып бул ыйлап,  
Сүйкүм шамал -жел жетип,  
Көлдөр бетин тердетип,  
Көргүн мени кел, дешип,  
Эрип кетти кара жер,  
Чайкалгансып терметип.  
Ушундайча көптөн соң,  
Кетели эми жүр, дешип,  
Баары турду дүрбөшүп.  
Арстан Чубак баатырга:  
- Аккуламды мингин, - дейт,  
Ага Чубак болбостон:  
- Арбагы бийик арстаным,  
Көктеке мага бап келет,  
Айкөлдүгүң билдим - дейт.  
Айкөл Манас эр Чубак,  
Алмамбет менен шер Сыргак,  
Олуйа Кошой зор Бакай,  
Музбурчак менен Сынчыбек,  
Алп Төштүк менен Керкөкүл,  
Алп Агыш менен хан Үрбү,  
Текечи, Шыгай, Жамгырчы - 
Катардагы он төрт хан,  
Падыша Манас баштаган,  
Бастырып булар кетишти.  
 
 
Арстан Чубак талаадан,  
Алып келген кырк бала,  
Сен билесиң сырын, -  деп,  
Эмне кылсаң кылгын, деп,  
Алмамбетке бериптир,  
Алмамбет эми нетиптир?  
Бир балага он киши,  
Кызматкер кылып буйруптур,  
Бүткөн бойун жуудуруп,  
Белине асыл буудуруп,  
Эркиңче бакты балдарды,  
Ай, деп айтпай кутуртуп.  
Бир күнү баатыр Алмамбет,  
Айкөл Манас шер баштап,  
Он төрт ханды чогултуп,  
Минтип айтты кеп баштап:  
- Оорагың бар, арстаным,  
Оңой эмес иш кылып,  
Келген экен Чубагым.  
Туткунда жаткан бу жерде,  
Кырк бала жайын сурадым,  
Кыркжаңжүндүн уулу экен,  
Кытайлардын мууну эке н. 
Октоп жүрүп Жүйрүндөн,  
Аталардан кеп угуп,  
Келбегиле, деп угуп,  
Жүйрүн буйрук бергенде,  
Чаңбейсен барган удургуп.  
Булар келип тоолордо,  
Жүргөн жерде Чубакем,  
Байлап келген дүрбөтүп,  
Бар жайын уктум булардын,  
Өздөрүнө сүйлөтүп.  
Ажну, манжу, чоң туңша,  
Баашалуу журт Бакбурчун,  
Жыргап турган Чынмачын - 
Алтымыш капка жер эле,  
Ар уруу кытай эл эле,  
Жыйырмасын Эсенхан,  
Алоокенин Коңурга,  
Бөлүп берген кеп эле.  
Жерим кетип ачынып,  
Элим кетип чачылып,  
Көзүмө суук көрүнүп,  
Коңурбай менен Эсенхан,  
Мен кетемин Бейжинден,  
Ошолорго кысыгып.  
Аруулап жакшы кийгизип,  
Ат которуп мингизип,  
Алып барып балдарды,  
Жаңжүндөргө тийгизип,  
Бул жумушту кылганда,  
Кытайды эки бөлөбүз,  
Келбей койсо кырк жаңжүн,  
Коңурбай калча, Нескара,  
Мурадил, Уушаң булардын,  
Кыйындыгын көрөбүз.  
Как ушундай кылганда,  
Эсен хан башы маң болот,  
Коңурбай калча, Нескара,  
Мурадил менен Уушаңга,  
Кең дүнүйө тар болот,.  
Алмамбет муну айтканда,  
Олуйа Бакай мындай дейт:  
- Карылардын кеби бар,  
Ушул кептин эби бар:  
“Жоону билет майтарган,  
Койду билет кайтарган”  
Жолду дагы билет деп,  
Жерди дагы билет деп,  
Элди дагы билет деп,  
Хандыгым сага бергемин,  
Эрди дагы билет деп.  
Калгандар берип билгисин,  
Хандык кылып, Алмамбет,  
Калкка пайдаң тийгиздиң,  
Чубак экөөң биригип,  
Макилди көргө киргиздиң,  
Алмамбет, Сыргак - сен экөөң,  
Калчанын сүрүп жылкысын,  
Жанадилге айдатып,  
Алаш элге жеткирдиң.  
Коңурбай алса санды алды,  
Сен алдың тогуз сандарын,  
Аттанып чыкса акжолтой,  
Айланайын Чубагым,  
Кармап келе калыптыр,  
Бүт жаңжүндүн балдарын,  
Кырка олтурган дөөлөргө,  
Үчөөң билгин, балдарым.  
Чай кайнамча унчукпай,  
Туруп кетти баардык жан,  
Таңдайынан чаң чыгып,  
Айтты Сыргак кабылан:  
- Ушу турган чоң Бейжин,  
Биз келбеген жер экен,  
Биз билбеген эл экен,  
Айрыкча кытай ичинде,  
Эки бөлөк экенин,  
Биз билбеген ой экен.  
Кандай кылса балдарды,  
Алмамбет, Чубак кеңешип,  
Жөнгө салса оң экен. 
Кайран Чубак шаңк этип,  
Көзү сүйлөп жарк этип:  
- Коңурбай калча, Нескара,  
Кууп жүрүп артынан,  
Адашып элден мен кетип,  
Кырк баланы талаадан,  
Кармап келдим туш келип,  
Мындайлыгын ким билет,  
Төрө Алмамбет болбосо,  
Алыс карап төрөлөр,  
Аркы түбүн болжосо,  
Кырк баланын айлынан,  
Кытай эки бөлүнсө,  
Келер жагы жакшылык,  
Алакеме көрүнсө,  
Менин башка ойум жок,  
Өзү билип башкарса,  
Эр Алмамбет көөнүнчө,  
Жаш экен десек койобуз,  
Болбосо  баарын сойобуз, - 
Чубак, Сыргак турушту,  
Алмамбетке кеп берип,  
Бул экөөнүн айтканы,  
Баарысына эп келип,  
Карап турат жардашып,  
Эми Алмамбет сүйлөөр кез келип.  
Баарысы мындай деген соң,  
Сөз кыйамы келген соң,  
Сөөлөттүү баатыр Алмамбет  
Баштады кебин мындай де п: 
- Падыша Манас баштаган,  
Кашымдагы он төрт хан,  
Баарыңарга эп болсо,  
Мен билүүчү кеп болсо,  
Ажыбай баатыр, камынгын,  
Алып барып берип кел,  
Кырк жаңжүндүн балдарын,  
Жети киши котчу алгын,  
Саа катылбайт эч киши,  
Көрсөң балдар жардамы н. 
Жалгыз сени кырк жаңжүн,  
Койо бербейт, Ажыбай,  
Ушул кепти билип ал:  
Кон десе бир күн конуп кал,  
Эки күнү конбой жан,  
Эки күнү конгондо,  
Эбиңди табат Коңурбай;  
Кыргыз менен кытайды,  
Алмамбет менен Манасты, 
Андан калса Алашты,  
Ого бетер жоо кылбай,  
Кырк жаңжүндүн айтканын,  
Төкпөй -чачпай бир оозун,  
Айтып келгин Ажыбай, - 
Ажыбай кетти аттанып,  
Алты киши котчу алып,  
Кырк баланы кошо алып,  
Кыргыл баштап кырк арстан,  
Буларды койду узатып.  
Алдында бирөөн чаптырат,  
Кырктын бирөө кат жазып,  
Кеч киргенде конолго,  
Элдер турат жардашып.  
 
Кароолчу жолду карашып,  
Он конуп кирди Бейжинге,  
Ошентип Ажың жол басып.  
Кырк жаңжүн кабар алыптыр,  
Дүпдүрөң түшүп Бейжинге,  
Түйшүк болуп калыптыр.  
Колго түшкөн балдардын,  
Тирүү келет бирөө деп,  
Ойуна булар албады,  
Айтылгандын баары ч ын, 
Биринде жок жалганы.  
Барсак бербейт кыргыз, деп,  
Бул үмүт алыс жылдыз, деп,  
Катарлап башын кести, деп,  
Кайран балдар кетти, деп,  
Олойто чукуп көз алды,  
Боорун жарып өт алды,  
Ушинтип боздоп бул жерде,  
Биз тартканча күйүт, деп,  
Өч алалы кыргыздан,  
Кырылышып жүрүп, деп,  
Кырк жаңжүн жүргөн кез эле,  
Кыжырлана күдүңдөп.  
Коңурбай менен Нескара:  
Жарады ишке бурут, деп,  
Кырк жаңжүндүн баласын,  
Бирин койбой курут, деп,  
Куу бөрүдөй улут, деп,  
Кытайдан азбы айалы,  
Жана да жаңжүн  тууйт, де п, 
Алар жүргөн ичинде,  
Ушул иштен күлүңдөп.  
Кабарчы келди аңгыча:  
- Кырк шойанын алдыңа,  
Алып келди бир кыргыз,  
Мингизип түгөл атына.  
Кырк жаңжүн калбай чубурду,  
Кана, балдар, кана, деп,  
Жаңжүндөр жөнөй бергенде,  
Коңурбай айткан бул бир кеп:  
- Мурадил, Уушаң, Нескара,  
Менин кебим уккун - деп,  
Айланы тапты шум бурут,  
Кең дүйнөнү тар кылып,  
Замананы куурултуп.  
Кырк жаңжүндүн кирпигин,  
Кыйа карап көрөлү,  
Кылганына көнөлү;  
Кылган ишин эп көрбөй,  
Кырчылдашып жүрбөйлү,  
Ортодо калып экөөнүн,  
Көргүлүктү көрбөйлү.  
Төртөө кылып кеңеш -кеп,  
Болот, болот, болот деп,  
Муңайышып турушту;  
Балдарды кыргыз бербесе,  
Кубангансып турушчу.  
Балдарды көрүп кырк жаңжүн,  
Адыл кыргыз эли, деп,  
Сурагы калыс турбайбы.  
Эл башкарган эри, деп,  
Бейжиндин бети жаңырып,  
Бүт калбай эли жабылып,  
Ажыбай менен котчусун,  
Аттан жулуп алышып,  
Алдына асыл салышып,  
Таманын жерге тийгизбей,  
Так көтөрүп алышып,  
Хан ордого киргизип,  
Мейман кылып алышып.  
Улап айтып үзүр кеп,  
Улам -улам наалышып,  
Кетирбей баатыр Ажыңды,  
Жаңжүндүн баары чогулуп,  
Эсенханга барышып,  
Кошо барды кырк шойа,  
Алар да калбай жарышып.  
Жаңжүндөр кебин салганча,  
Коңурбай айтты аңгыча:  
- Балдарың келип, кырк жаңжүн,  
Эртеңден баштап урушка.  
Аскериң менен камынгын!  
Коңурбай кебин укпады,  
Жаңжүндөр айтып турганы:  
- Эсенхан, көсөм атабыз,  
Дооруңда дуулап жатабыз,  
Өзүңдөн буйрук болгондо,  
Өлүмдөн кантип качабыз?  
Мына бу турган кырк бала,  
Ханым, сиздин дагы балаңыз,  
Туткунга түштү дегенде,  
Түгөнгөн биздин чарабыз.  
Кыргыздын эли ак пейил,  
Кол тийгизбей сапа -сак, 
Жибериптир мынаке,  
Кыркыбыздын баласын,  
Өтүнчүбүз Эсенхан,  
Кыргыз менен жарашың,.  
Жаңжүндөр айтты чуулашып,  
Каарданган Коңурдун,  
Каны качып кумсарды:  
- Балдарым болсун кубат, - дейт,  
Дайарланып баардыгың,  
Аскериңди чубат! - дейт.  
Кырк жаңжүн ага болбоду,  
Тескери мойнун толгоду,  
Кырка баары тең туруп:  
- Урушсаң, Коңур, сен уруш,  
Кыла албайбыз биз уруш,  
Зордук кылсаң ушундай,  
Кылчайбай бизге кырк бала,  
Кыргызга кетет кошулуп,  
Жамандашып жүрбөйбүз,  
Кан агызып жошулуп.  
Жаңжүндөр сүйлөйт жабырап,  
Кырк шойа турду жалдырап,  
Амалы кеткен Коңурбай,  
Буларды айтты балдырап:  
- Келгенде кыргыз көп элге,  
Бүгүн калды жалгыз топ...  
Коңурдун кебин жаңжүндөр,  
Бучкагына алган жок,  
Алмак түгүл алардын,  
Кулагына кирген жок,  
Ошондуктан айтышты,  
Алар сүйлөп жайма топ:  
- Сага бирөө Коңурбай,  
Кеңеш -кебин салган жок!  
Эсенхандын көзүнө,  
Жаңжүндүн баары бөлүнүп,  
Кетүүчүдөй көрүнүп:  
- Падыша арбак Бакбурчун, 
Турасың баарың көп журтуң,  
Кыргызга элчи салалы,  
Сулуу кыз баштап алтын -зар, 
Арбын дүнүйө алабы?  
Же тактыны түгөл алам, деп,  
Көшөрүп карап турабы?  
Ичиңден ала болгончо,  
Айабай берип барынча,  
Баарыбыз бирге туралы.  
Эсен хан кеби акыл, деп,  
Эп келсе такыр, деп,  
Жаңжүндөр чыгып күлүңдөп,  
Ажыбайды узатты,  
Кыргызга жакын бир күндүк,  
Ажыбайды жеткирип,  
Кырк бала кайра чубашты,  
Муну мындай таштайлы,  
Эсен хан, Бакай элдешип,  
Бирин бири кел дешип,  
Бейжинге барган кыргыздын,  
Падышалык тактага,  
Мингенинен баштайлы. 
