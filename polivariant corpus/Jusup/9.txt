Көкөтөйдүн ашы  
 
Казак, кыргыз элинде,  
Албандардын Көкөтөй,  
Айылбашы ханы эле,  
Уй түгүндөй малы эле,  
Анткен менен Көкөтөй,  
Калмактардан кар эле.  
Ороз өлүп кеткенде,  
Калган кыргыз элдерин,  
Калмактар бөлгөн кездерде,  
Алыстап турсам белем деп,  
Ташкенге көчүп кетти эле.  
Ташкенге көчүп баргалы,  
Арбып малы төлдөдү,  
Азайбады көбөйдү.  
Ак жамбы таштай кулады,  
Алтынын күпкө куйганы,  
Малдан арбын өлүүнү,  
Бай Көкөтөй жыйганы.  
Дем албай басып беш жүз төө,  
Шаар кыдырып чубады,  
Өлүү -тирүү жик болду,  
Бирок бала жок болду,  
Саргайган саман чөп болду,  
Бир күнү үйдө жаталбай,  
Же көр дүйнөнү ката албай,  
Же көзү кыйып талаага,  
Бекер таштап аталбай,  
Адырлуу тоону басам деп,  
Аң уулап көөнүн ачам деп.  
Коросон оттук жагыптыр,  
Котчудан отуз алыптыр,  
Кара урчук деген адырга,  
Калың топ Көкөң барыпт ыр. 
Ыйлап жаткан бир бала,  
Адырдан таап алыптыр,  
Арка бети адырдын,.  
Кайыпчы деген жер эле,  
Кайыпчы мага берди деп,  
Хан Көкөтөй алыптыр,  
Алып барып багыптыр,  
Малын чачып той берип,  
Бокмурундун тойу деп,  
Айтылып элге калыптыр.  
Үч күндө бирден кийимин, 
Кедейлерге бердирип,  
Садага чаап күнүгө,  
Бирден эчки мууздатып,  
Кескилетип бирден уй,  
Келгендерге талатып,  
Катындан алты ылгатып,  
Ар кайдан издеп таптырып,  
Толук берип акысын,  
Көтөртүп жүрүп бактырып,  
Таманын жерге тийгизбей,  
Эски кийим кийгизбей,  
Эркелетип багыптыр,  
Эр жеткизип алыптыр.  
Тогузунда Бокмурун,  
Мааникер минип ойнотуп,  
Барбаган жерге барыптыр,  
Жерди көрүп алыптыр,  
Он экиге келгенде,  
Алгыр бүркүт салыптыр,  
Бокмурун антип жүргөндө,  
Көкөтөй ооруп калыптыр.  
Боз кыроолуу мезгилде,  
Сонордун сонун кезинде, 
Бүркүт салып Бокмурун,  
Келбей калды кечинде,  
Шайы кетип бошоду,  
Ошол күнү бешимде,  
Бокмурунду чакыр, дейт,  
Келе түшүп эсине.  
Чапкылап бирөө кетиптир,  
Бокмурунга жетиптир,  
- Кара атан, өлдү, бар деди,  
- Сойулар өлсө -деп койуп,  
Адыр дан бери баспады.  
Кайра келип барганда:  
- Хан атаң өлдү! -деп барды.  
Кара атан өлсө сойулар,  
Хан атам өлсө койулар,  
Кан сонор кайдан табылар!  
- Деп ошентип Бокмурун,  
Эмгиче макал кеп калды.  
Жайма көкүл жаш Айдар,  
Бирөөнүн жалгыз баласы,  
Мааникер минип жол тартып.  
Дайра кечип бел ашып,  
“Бегимдин кебин алам -деп,  
Бүт элге кабар салам” -деп,  
Бастырып жөнөп кетерде.  
Бокмурун айтты мындай кеп:  
- Үрбү жакын агабыз,  
Ага кабар салабыз,  
Андан кийин калганга,  
Анан кабар кылабыз-, 
- Үрбү агасын чакыртып,  
бар керегин жам  кылып,  
Белендеп турган Бокмурун,  
Жайын жакшы каздырып,  
Чарасын терең ойдуруп.  
Топурагын тарттырып,  
Кыштын күнү тонгон жер,  
Үстүнө чатыр жаптырып,  
Жай казганды кетирбей,  
Ошол жерге жаткырып,  
Казанагын ойдуруп,  
Баш -айагын чойдуруп,  
Жай казганы он киши,  
Он асый байлап койдуруп;  
Маргалаң, Кокон, Наменген,  
Бадакшан, Балык, Букарга,  
Кабар берип буларга,  
Самарканга айттырбай,  
Көкөтөйдү койуптур.  
Доораны токсон толуптур,  
Жуугандарга тогуздан,  
Баарына окшош болуптур,  
Ыскат атын токутуп,  
Жаназасын окутуп,  
Аруулап таза жуудуруп,  
Ак кепинге салдырып,  
Айак -башын буудуруп,  
Жасатын жерге жашырып,  
Бүгүн мында түнө деп,  
Он кишини жаткырып,  
Уктатып койуп Үрбүнү,  
Кайрылышат туугандан,  
Кадыры өткөн жатынан,  
Белдүүсүнгөн, бийлеген,  
Билимдүү мырза залынан,  
Кыркына тегиз чакырды,  
Ата конуш айлынан.  
Сураштырса Манас жок,  
Шүкүрлүү кеткен уу кылып,  
Кабарчыда кайыр жок,  
Барбай койду бурулуп.  
Кыркын берип болгондо,  
Бокмурунду бала Үрбү,  
Көчүрүп алып кетиптир,  
Кең Кеминге жетиптир.  
Кыш өтүп жайга айланды,  
Желеге кулун байланды, 
Суйкал аттуу бир келин,  
Бокмурун жаткан чатырга,  
Түштө кирип барганы.  
Тайрайып жаткан Бокмурун,  
Сунган бутун тартпады,  
Өз алдынча пейилсип,  
Жумган көзүн ачпады,  
Суйкалдын келип кыжыры,  
Мына мындай айтканы:  
-Эсирген байкуш эсиң жок,  
Эчтеме менен ишиң жок,  
Тышың тери, ишиң бок,  
Бутун тартпай чойкойот!  
Хан атаң өлсө келбепсиң,  
Калкыңдан угуп жүрөмүн,  
Күнүгө чаап садага,  
Баккан экен сарбаптап,  
Ашы–жытын бербейсиң!  
Үрбү алат бир күнү,  
Элиңе кошуп малыңды,  
Асыранды билбейсиң,  
Жок экенин арыңды,  
Ээ болбойсуң мал- пулга,  
Эми эбиң табылды!  
Чыканактай эр Агыш,  
Куда болду эжеңе,  
Кеңеш кепке алдыбы?  
Арак ичип шылкылдап,  
Үйдөн чыкпай калдыңбы?  
Көрбөй сени ал күнү,  
Мен көзүмдү жуумп алдымбы?  
Эки жыл өтпөй арада,  
Кыр көрсөттүң сен мага,  
Баккан акын жандырбай,  
Атадан кеткир садага!  
Кокондуктун элинен,  
Бир жүн төш катын алыпсың,  
Күн жанынан чыкпайсың,  
Түндө жатып уктайсың,  
Түн жанынан чыкпайсың,  
Сен жетипсиң катынга,  
Какчаңдаган кара сур,  
Ара күрмөй качырга- 
Шылдың кылып абыдан,  
Күлө сүйлөп шылкылдап,  
Эликтеп бетин чымчылап,  
Чыгып кетти эшикке,  
Белдемчиси буластап.  
Ардыккандан Бокмурун,  
Ачык көргө кире албай,  
Ажалдан мурда өлө албай,  
Чок түшкөндөй ич күйүп,  
Ок тийгендей бүк түшүп,  
Эки күн жатты түнөрүп,  
Өлүүчүдөй көгөрүп.  
Үрбү бир күн үч кели п, 
Кара жанга күч келип,  
Тайын сойуп атайлап,  
Чакырганга болбоду,  
Козголмок тургай ордунан,  
Тике карап койбоду.  
Жезбилек келип баланы,  
Жетелеп барды колунан,  
Кеткендей болду Үрбүнүн,  
Эми иши оңунан.  
Үрбү сурап калыптыр:  
-Айланайын чунагым,  
Эмне мындай аваңдын,  
Коркутуп жанын чыгардың?  
Күнөөлүк өтсө айтып кой,  
Ачууңду сенин сурайын, - 
Суйкалдан уккан кептерин,  
Коройтуп айта албады,  
Аштын кебин салганы:  
-Абаке сени каралап,  
Ташкенден келсем сабаалап,  
Шылдыңдап жүрөт теңтуштар,  
Кышында өлгөн атаңа,  
Аш бере албай койдуң» - деп,  
Мени кылып жаман ат.  
Ташкенге көчүп кетейин,  
Көнүк жерге жетейин,  
Короолош элге кошулсам,  
Аш бере алар бекемин?  
Агам деп сизди каралап,  
Мен бекер келген экенмин,  
Толтурат деп көөнүмдү,  
Көчө келген экенмин,  
Толмок тургай көңүлүм,  
Өчкөлү келген экенмин,  
Каран дүйнө жалгандан,  
Кайгыда өтөт экенмин!  
Бокмурундун кебин укканда,  
Кумсара түшүп Үрбү да,  
Капаланып кайгырып,  
Жаны чыгып ушунда:  
- Үч күндөн бери Бокмурун,  
Койдуңбу коппой ушуга?  
Кыйарлык кылсам мен сага,  
Иним койгун тузуңа!  
Келберсиген чунагым,  
Кейишке мынча батпагын,  
Келүүгө элге кат жазам,  
Эптүү киши атказам.  
Олуйа Кошой кыргызда,  
Айылда Көкчө казакта,  
Өзүбекте Сынчыбек;  
Бадакшанда Малабек.  
Букардагы Карахан,  
Балыкта бар Алабек,  
Дүйшөнбүдө Козубек,  
Кебез тоодо Эр Төштүк,  
Жети өгүздө Алп Агыш,  
Бетбактыда Көкбөрү,  
Айланасын карасак,  
Дагы турат көптөрү.  
Коросондо Мырзакмат,  
Кыйбада турат Дабытай,  
Жети сууда Багыш бар,  
Кең Үргөнчтө Акун хан,  
Бу да кыргыз уулунан. 
Жеркен,Котен, Лопнурда,  
Таабалды, Нура, Карача,  
Бел болуучу ушулар,  
Берели кабар буларга.  
Ара жерде Кеңтокой,  
Кетментөбө калаасы,  
 
Мыкты чыгып келатат,  
Кендирбайдын баласы.  
Сөзү таттуу, нурдуу жүз,  
Керкөкүлдү алалы,  
Ошолордун баарысы,  
Биз менен бирге санаасы,  
Кара мүртөз кан ичме,  
Жакып байдын Манасы,  
Бүтүн элди башкаруу - 
Колунан келсе чамасы,  
Ал Манастын чунагым,  
Олуйа көрсө урушуу,  
Оңолбогон жумушу,  
Очоктуу байдын баарына,  
Одураңдап турушу,  
Коркоңдоп келип турушу,  
Короолош байдын баарына,  
Кордук экен жумушу.  
Тууганды тууган билбесе,  
Кишини  көзгө илбесе,  
Мунайым айткан кеби жок,  
Такыр өкүм сүйлөсө,  
Ашка бузук салбайбы,  
Манас мында келгенде.  
Кечээ Араникте урушта,  
Агаң Үрбү, эр Көкчө,  
Кызмат кылдык бөлөкчө.  
Бүлдүргө олжо бербеди,  
Бооруна басып бирөөгө.  
Ошонун баарын чакырып,  
Алып келсек кеңешке,  
Кыйын түшөт биздерге,  
Алар дагы кыйналат,  
Кыйын жана келерге.  
Азыркысын кеңешке,  
Кошой менен алп Төштүк,  
Музбурчак менен Керкөкүл,  
Сен экөөбүз кошулуп,  
Кеңеш кылсак эп келет,  
Үй тикчү жер, келчү эл,  
Ошолорду белгилеп, - 
Хан Үрбү мындай айтканда:  
- Айланайын  абаке,  
Акылдын кени береке,  
Жеткирдиң эми тилекке,  
Жатса уйку кангысыз,  
Сүйүнүч кирди жүрөккө,  
Көөрүктөн чыккан ширөөдөй,  
Курч байладың билекке.  
Чакырчу элдин билгисин,  
Ал күнү мага бергиле,  
Бокмурундун айтканын,  
Хан Үрбү кабыл алыптыр,  
Кеңешке келчү кишиге,  
Он беш күндө келүүгө,  
Үрбү кабар салыптыр.  
 
Керкөкүл менен дөө Кошой,  
Төштүк, Агыш - эки алп,  
Катардагы Музбурчак,  
Кабарды толук алыптыр,  
Булар келип калыптыр.  
Үрбү менен Бокмурун  
Алдынан чыга жүгүрүп,  
Үйгө баштап жүрүптүр,  
Айабай жакшы күтүптүр.  
Бир күн өрүүн алдырып,  
Хандардын көөнүн жай кылып,  
Гүлайымды алдырып,  
Тегеректеп олтуруп,  
Хан Үрбү кебин баштады:  
- Атагы Алаш элинде,  
Көкөтөй ага хан эле,  
Катардагы жан эле.  
Боз үй тигип көчкөндүн,  
Бардыгынан бай эле.  
Кышында өлдү жашырдык,  
Ырымын журттан ашырдык,  
Зыйнат кылып алынча,  
Жердигине тапшырдык,  
Ашын качан берсек деп,  
Кеңешине чакырдык.  
Каерге үйдү тигебиз,  
Кимге кабар беребиз?  
Абам Кошой баштаган,  
Алты хан түгөл турабыз.  
Атагы бир, айлы бар,  
Аталаш журт тууганбыз,  
Манаска кабар кылбадык,  
Мунун да дайынын угарсыз.  
Он биринде аттанды,  
Көңтөйдү сайып олжо алды,  
Ушу турган баарыңа,  
Бириңе кабар кылбады;  
Сараркада кооруктун,  
Шаарын бузуп дагы алды,  
Анда кабар кылбады;  
Накылайды олжолоп,  
Катын кылып жана алды.  
Кулетен бай Агышка , 
Кудалашып жүрчү эле,  
Толук билбейт Агыш жаш,  
Ал деле билбейт Манас жаш.  
Калгандар айтпай койобу?  
Кийинче жайын укса да,  
Сен алуучу катынды,  
Билбей алып койдум, деп,  
Агышка айтып койбоду.  
Араникты алганда,  
Дөөкандын кызы Карабөрк,  
Муну алды өбөктөп.  
Менин  турат эсимде,  
Кендирбай тирүү кезинде,  
Керкөкүл анда туула элек,  
Насыйа уулга, нак кызга,  
Калың берип жүрчү эле.  
Эч болбосо кубантып,  
Керкөкүлгө эмгиче,  
Куру сөз айтып койдубу?  
Билбесе Манас буларды,  
Карылар билет баарысын,  
Уккан мунун дайынын.  
Араникке тең бардык,  
Кетеликтей эрди алдык,  
Бүлдүргө олжо бербеди.  
Алты шаар Анжийан,  
Сарарка, Ташкен барарда.  
Бириңди  жүрү дебеди,  
Баардыгын басты бооруна,  
Тоотпогон бир кеби.  
Таарынса кийин көрөрбүз,  
Буга кабар бербейли, - 
- Ырас айтат Үрбү, -деп,  
Бир Кошойдон башкасы,  
Баары кетти дүүлдөп,  
Кошой калды ошондо,  
Сакалын сылап күбүрөп.  
Аркасынан Бокмурун,  
Баш көтөрүп козголду,  
Мактануунун төрүнө,  
Уйалбастан бут койду:  
- Атам өлдү көз жумду.  
Ардактаган мен уулу,  
Жер астында батпаган,  
Чирип жаткан пулу бар,  
Жер үстүндө жайнаган,  
Сан-санаксыз малы бар,  
Көчкөндө нарга жүктөгөн,  
Жетимиш күптө зары бар,  
Азабын тартам ар качан,  
Миң нарга артса батпаган,  
Албан -албан шайы бар,  
Адам жүзүн көрө элек,  
Андан башка дагы бар.  
Атам тапкан көп дүйнө,  
Мен өзүнө чачпасам,  
Атамдын мээнбей арбагы  
Тузаны кайдан мен табам?  
Ашка келчү кишинин,  
Маа бергиле бийлигин,  
Таанытайын дүйнөгө,  
Байлык менен эрдигим, - 
Анда Кошой муну айтты: 
- Үрбү менен Бокмурун,  
Аш берген болот айыпкер,  
Кылмыштуу болот күнөөкөр,  
Биз ошонун бирибиз,  
Алды менен табалы,  
Аш берчү кайсы жерибиз.  
Тоосу тулаң чөп болсун,  
Өзөнү агын суу болсун,  
Жээги токой жер болсун.  
Аш берүүгө ылайык,  
Алайдын жери кең эле,  
Суусу - булак, отун жок,  
Ошол экөө кем эле.  
Алайдан антип калганда,  
Угуп жүргөн кабарда,  
Үчкаркыра, Көкдөбө,  
Жердегендин көөнү жай,  
Жер боорунда жок дөбө,  
Жайынан -кышы буралган,  
Бүтүн баары чөп дөбө,  
Өрүшү жайык кең экен,  
Аркырап аккан дайра жок,  
Өзөнү кара суу экен,  
Өйүз -бүйүз ала жок,  
Бүтүн токой жер экен.  
Эп келсе ушул баарыңа,  
Аш берүүчү жер экен.  
Азыркысын алп Агыш,  
Көкөтөйгө күйөө экен,  
Жетөгүз менен Каркыра,  
Орто жери бир кыраң,  
Арка- бериш жер экен,  
Алды жагы Алматы,  
Музбурчак чукул дагы экен,  
Үрбү менен Бокмурун,  
Короолош конгон чагы экен,  
Бузулбай үч хан сен көчүп,  
Үй тиксеңер бап экен.  
Андан башка үчөөбүз,  
Элибиз менен өзүбүз,  
Кам жегенче келербиз,  
Орун барбы дебейбиз,  
Ошентип ашты беребиз.  
Андан калган кеп болсо,  
Ошол күнү көрөрбүз,  
Бар дүйнөнү айабай,  
Мөөрөйүнө бөлөрбүз, - 
Чакыруучу кишинин,  
Бокмурун алып бийлигин,  
Айтып калды бар кебин:  
- Абам Кошой, калгандар,  
Отурасың баарыңар,  
Чакыруучу элди мен айтам,  
Барың угуп калыңар. 
Акылдашып олтуруп,  
Аш берчү жерди таптыңар,  
Жайма көкүл кайдасың? 
Жакын келип катка  сал.  
Бетбактоо анын жери эле,  
Жамбыл деген шаар эле,  
Айкандын уулу Көкбөрү,  
Ал да мыкты деди эле,  
Букар менен Бадакшан,  
Карахан менен Малабек,  
Балыкта бар Алабек,  
Анжиданда Сынчыбек,  
Ал хандарга бара кет,  
Аш кабарын айта кет.  
Кыйбанын чоңу Дабытай,  
Короосунда Мырзакмат,  
Бирине -бири кулакташ,  
Дүйшөмбүдө Козубек,  
Акун хан менен жакын дейт,  
Укпай калса жакшы эмес,  
Ошолорго бара кет,  
Оогандан чыгып ойлосоң,  
Кызыл сууну бойлосоң,  
Келечи менен Нишапур,  
Аттап өтпө ошондон. 
Кешмирде кыргыз бар деген,  
Тоосу түгөл кар деген,  
Бара албасаң кайтып кел.  
Жолуңда Хотен бу да бар,  
Анын ханы Нура бар,  
Бери жагында Жеркенде,  
Таабалды деген ханы бар,  
Лопнурдун бойун жердеген,  
Карачасы дагы бар, 
Кадимтен чыккан даңкы бар,  
Мен айткан ушул баары хан,  
Аларга кабар сала бар.  
Карашаар, Камбыл,Турпанга,  
Айтып өткүн бүт жанга,  
Баркөл менен Бешбалык,  
Баарына айткын эске алып.  
Айткан элге бекем айт,  
Менменсинген жекеге айт: 
Бу ашыма келсин дейт,  
Бул кызыкты көрсүн дейт,  
Бу ашыма келбесе,  
Бул кызыкты көрбөсө,  
Ычкырга муунуп өлсүн дейт.  
Кетенчиктеп калгандар,  
Камын кыла жүрсүн дейт.  
Көкөтөйдүн көк туусун,  
Үй үстүнөн көрсүн! - дейт,  
Бокмурун айтты дегин - дейт.  
Аттын башын бурарсың,  
Айал кылып турбассың,  
Чыгыш тарап бет алсаң,  
Түндүк жагын четке алсаң,  
Кайнаган шибе, солон бар,  
Кабар уксун ушулар.  
Сан-санаксыз эли бар,  
Бозкертик деген  эри бар,  
Кумсара деген бели бар,  
Чоң Жолойдун жери бар,  
Бүгүн менин эмнеден кемим бар?  
Келбей койсо Жолойго,  
Кийин кылар кебим бар!  
Манжусу бар аралаш,  
Канатташ баары чамалаш,  
Манжуларды башкарып,  
Нескара деген хан сурайт,  
Анжусу бар чаадалаш,  
Мурадил деген ханына айт,  
Калмагы бар короолош,  
Кара калмак деп койот,  
Уушаңы бар коркоңдоп,  
Сыйлап айтып жүрбөгүн,  
Эсиң чыгып жорголоп;  
Кабарчы менен элчиге,  
Эч качан өлүм жок болот.  
Кырымдан барып кошулган,  
Кыз Сайкал бар деп угам,  
Борончу бар эрлерден,  
Жойгара бар мергенден,  
Күн чыгыштын тарабы,  
Бүткүл берип кол берген,  
Эсенхан кытай жол берген,  
Алоокенин чоң уулу,  
Коңурбай деген бар экен,  
Башына жыңзы тагынган,  
Таажыга үкү сайынган,  
Дайындуу элге таанымал,  
Эсенхан деген ханынан,  
Колуна алган каты бар,  
Калча деген аты бар,  
Канча түрлүү айтылар,  
Ошого айтып кайта сал.  
Алты хан эли бу жерде,  
Угузуп койор элине, - 
Обдулуп Кошой ошондо,  
Олуттуу кепти салганы,  
Оолуга кепти баштады:  
- Эркиңе койсок ушинтип,  
Сен Бокмурун баланы,  
Башка жыйнайт окшойсуң , 
Капкайдагы балааны,  
Мойунга артат окшойсуң,  
Жок жерден таап жалааны. 
Тилимди алсаң, о, балам,  
Кытай, манжу журтуна,  
Шибээ, солон, анжуга,  
Кабар кылба буларга,  
Канатың кетер кайрылып,  
Карап иш кыл алыңа.  
Сасык Жолой дегенин,  
Борончуга кошпогун,  
Эртерээкте  таап ал,  
Чокчоңдогон эрлерин,  
Жойгара деген мергенин,  
Чогултуп ашка чакырсаң,  
Көрөсүң кордук эмгегин!  
Алтымыш уруу аралаш,  
Малайы мурда бас алаш,  
Катарга кошуп келатат,  
Жакыптын уулу жаш Манас,  
Калка болгон алашка,  
Манасты бөлүп таштасак,  
Тепсегендей кырманды,  
Кетер бекен майдалап, - 
Бокмурун балан дегенче,  
Бир жообун ачык бергенче,  
Агыш, Түштүк, Керкөкүл,  
Кедеңдешип элире:  
- Манас келсе бул ашка,  
Биз келбейбиз деди эле.  
Шылкыйып Кошой жөн болду,  
«Акыры Манас билет» - деп,  
Өз ойунда ойлоду.  
Күмөн кылып хан Үрбү,  
Бокмурун менен тилдешип,  
Чогуу турган хандарды,  
Бата кылып кой дешип,  
Боздон бозду табышып,  
Актан акты ылгашып,  
Койдой башын кесишип,  
Коондой кардын жарышып:  
“Кыйа карап ким кетсе,  
Бүгүн макул деп койуп,  
Эртең ашка келбесе,  
Как ушундай болсун” - деп,  
Жеңдерин түрүп алышып,  
Карыдан канга малышып,  
Көк чырпыкты кийишип,  
Кетпестикке жылышып,  
Убадасын кылышып,  
Сакалдарын жайкашып,  
Үйдөн сыртка чыгышып,  
Жай -жайына кетиптир.  
Манаска кас кылгандар,  
Талабына жетиптир,  
Үрбү менен Бокмурун,  
Каркыра көчүп кетиптир.  
Жайма көкүл жаш Айдар,  
Мааникер минип аттанып,  
Күн-түн жок жол тартып,  
Айткан кандын баарына,  
Кабар салып кетиптир,  
Калтырбастан териптир,  
Каадалап кабар бериптир:  
Айагында Каңгайга,  
Алооке уулу калдайга,  
Алпарып катты бериптир.  
Алып катты колуна,  
Алп Коңур окуп ошондо:  
Атаңдын көрү алаш, - деп,  
Алы келбес иш кылып,  
Айттырганын карачы.  
Анжу, манжу журтумду,  
Калмак, кытай ушуну,  
Калтырбай баштап барайын,  
Атагы болгон бурутту,  
Кыргыз деген журтту,  
Түп көтөрө чабайын,  
Кызыл уук кылайын!  
Колкодон алып баатырын,  
Эл чакырып ашына,  
Кошулмак экен катарга,  
Буруттун жинин кагайын! - 
Деп Коңурбай дүпүлдөп,  
Буулуккан калча күпүлдөп,  
Каарын көрүп калчанын,  
Калганы калды бүжүрөп.  
Муну мындай таштайлы,  
Көкөтөйдүн ашына,  
Жер майышкан  көп элдин,  
Келгенинен баштайлы.  
 
 
Аттанды каңгай бүт калбай, 
Түп көтөрө дүрүлдөйт,  
Саздан өрдөк учкандай.  
Манжу, шибе, солон бар,  
Кара кытай, калмак бар,  
Башкарып жүргөн аларды,  
Нескара, Жолой, Мурадил,  
Борончу, Уушаң улуктар.  
Ат көтөргүс алпы бар,  
Айтып бүткүс салты бар,  
Кара курттай быжылдап,  
Жер сойулган калкы бар.  
Кошой, Агыш, алп Төштүк,  
Керкөкүл менен Музбурчак,  
Эл келет бүгүн -эртең деп,  
Чогулушкан ушул чак.  
Хандарды мактап келгенде,  
Ырчылар жүрөт жапылдап,  
Эл башкарып хан Үрбү,  
Сүйөлөп турат шакылда п, 
Аркасынан көк жасоол,  
Ээрчип турат такымдап.  
Келип жатат туш -туштан,  
Топурак учуп жер чаңдап,  
Жел өпкөсү андан көп,  
Эки буту салбаңдап.  
 
Антип жүргөн андан көп,  
Атагы алаш келгендер,  
Атайын бата кылышып,  
Мейманга табак сунушуп,  
Хан Көкөтай ашы деп,  
Карап туруу кайсы? деп,  
Баласындай бир ата,  
Бардыгы жүрөт жардамда.  
Түндөсү жатып эл турса,  
Асман ачык жер бүркөк,  
Көк асманды көрсөтпөй,  
Калыптыр туман боз чүмкөп,  
Шамал чыгып ырылдап,  
Сыдырым согуп зырылдап,  
Болуптур өтө бир шумдук,  
Абышка, кемпир, балдардын,  
Маңкасы агып бырылдап.  
Аңгычакты болбоду,  
Сурнайдын үнү угулду,  
Жер айрылып чурулдап.  
Кудай бетин ары кыл,  
Келе жаткан көпчүлүк,  
Кара курттай быжылдап,  
Сел аккандай жымылдап,  
Жердин бетин жык жайпап,  
Адам тилин түк билбейт,  
Кара курттай кымылдап.  
Керней тартып нечен сан,  
Келген байрак, асаба,  
Кызылы аз, көгү көп,  
Жол -жол болгон алача,  
Баш кишиси Нескара,  
Жанында дөөлөр бир канча,  
Сарала байрак желеги,  
Анын арка жагынан,  
Мурадил колу келди эми;  
Түшүп орун алганча,  
Ана-мына кылгыча , 
Калмактардын Уушаңы,  
Солондордун Бозкертик,  
Жер жайнаган эл менен,  
Келди булар бир жетип;  
Көргөндүн бойу дүркүрөп,  
Борончу келди күркүрөп;  
Сел аккан суудай түрдөнүп,  
Кедендин уулу чоң Жолой,  
Бул дагы келди сүрдөнүп,  
Заңдын элин бүт жыйнап,  
Аркасынан дүрбөтүп,  
Келгендерди көргөндө,  
Калды баары жүдөшүп,  
Нескара, Жолой сүйлөнүп,  
Алдына келсе аймоочу,  
Ажыдаардай сүрдөнүп:  
- Жай жаткан элди дарбытып,  
Аш берем деп чакырып,  
Же тосуп алган жери жок,  
Алдымдан киши чаптырып,  
Же тартуу кылган иши  жок,  
Кызыл алтын чачтырып,  
Жетелеп чыккан аты жок,  
Же жолборстон үртүк чаптырып!  
Каны барбай чойулуп,  
Жатканын көргүн койулуп,  
Ашына түшүп нетебиз,  
Түшпөй аскер кайра тарт,  
Талап алып кетебиз!  
Чакырып койуп кызмат жок,  
Бекер келген экенбиз! - 
Нескара, Жолой, эки дөө,  
Мурадил, Уушаң бул төртөө,  
Борончу менен Бозкертик,  
Андай алптан он чакты,  
Айрыкча алтоо кекенип,  
Алдына барып аларга,  
Айтаар сөздүн дайыны жок,  
Алардын көрүп караанын,  
Аркасында аскердин,  
Арбын көрүп адамын,  
Аш берген болуп айыпкер,  
Артып алып жөнөдү,  
Алтын -күмүш тапканын.  
Алты бедөө аталып,  
Алты атанга арттырып,  
Алтын -күмүш кошо алып,  
Алты бокчо тон алып,  
Алдына барды бүгүлүп,  
Ал Бокмурун, хан Үрбү,  
Ал-жайын айтып күңкүлдөп,  
Албай турду далайга,  
А, Нескара күркүрөп,  
Анда Жолой мындай дейт:  
- Ал Нескара баатыр - дейт,  
Артыбыздан Коңтөрө,  
Алда келе жатыр - дейт,  
Аны менен кеңешип,  
Анан акыл тапкын -дейт,  
Айласын таппай кыргыздар,  
Амалы кетсин такыр - дейт,  
Арасында көрүнбөйт,  
Айкөлү Манас баатыры -дейт,  
Атын угам көрбөдүм,  
Аттанып аштан кайтаарда,  
Адамсынган Алашты,  
Амалын мунун кетирип,  
Алсыратып түгөтүп,  
Абдан түбүн касайын,  
Абийирин антип чачайын,  
Алтын -күмүш бар малын,  
Алдында минген аттарын,  
Алгыр тайган куштарын,  
Айласын түгөл түгөтүп,  
Алдырып кетем буларын!  
Айтканымды кылбасам  
Адам болбой калайын,  
Андан кийин айланып,  
Алаштын барын чабайын.  
Ажыратып алчу ким,  
Аны да байкап алайын! - 
Ачууланып ал алтоо,  
Алдына барган атты алып,  
Атан төөнү дагы алып,  
Он кишиге бирден кой,  
Сойушуна кошо алып,  
Семизден тандап уй алып,  
Дөөлөргө бирден үй алып,  
Анан түштү ал алтоо  
Көөнүн басып жайланып.  
Аңгычакты болбоду,  
Аркасынан бул элдин,  
Ач кыйкырык дуу болду,  
Ачып көздү жумганча,  
Асман жарган чуу болду,  
Адамды адам билгисиз,  
Агыны катуу суу болду;  
Аргыган шамал жел болду,  
Агызып кетээр сел  болду,  
Айнектей түптүз бел болду,  
Анда турган көпчүлүк  
Айласы кетип тел болду,  
Адамдын көрүп көптүгүн  
Акылы качып жоголду,  
Аш берген курган кыргызга,  
Айкашып турган бул аалам,  
Алакандай тар болду,  
Адамдын башы кылкылдап,  
Асабалар калкылдап,  
Атылып мылтык тарсылдап,  
Ак албарс кылыч жаркылдап.  
Алоокенин Коңурбай,  
Алкарасы алкылдап,  
Аркасынан жүргөн эл,  
Ааламга батпай жер чаңдап,  
Алкы -шалкы алпы бар,  
Атырылган аты бар,  
Ал Коңурбай калчанын,  
Атасы анын Алооке,  
Армандуу ичте дарты бар,  
Амалсыз жүргөн болуучу,  
Аргасын мунун таба албай,  
Алаштар ашка чакырып,  
Алышар кыйам табылып,  
Анан келген бул чочко 
Айанбастан камынып. 
Алдында келген алтоонун,  
Аркасында Коңурбай,  
Аңдасаң жөнү ушундай: 
Алты байрак туусу бар,  
Ар бир туусу түмөндөн,  
Арбын келди бул элден.  
Алактаган Коң төрө,  
Адырайган чоң төрө,  
Азар -түмөн кол менен,  
Албындап келди бул капыр,  
Адам айран калгандай,  
Алда нече иши бар.  
Ал чочконун алдына,  
Апкаарып киши баралбайт.  
Аң-таң болуп турган эл,  
Алакташып калышты.  
Арамдын келген колдору,  
Айанбай жөнөп алыптыр,  
Ар бир киши колуна,  
Бакандай шишти алыптыр,  
Ашка сойгон малдарын,  
Этине чуркап калыптыр.  
Ашырбастан бир тиштем,  
Алып кетип калганы,  
Алаштын эли чогулуп,  
«Антпе!» деп айта албады.  
Нескара, Коңур сүйлөшүп,  
Кошулуп Жолой бирлешип,  
Калгандары дүүлдөшүп,  
“Алп Коңурдун жолдугу,  
Аны бизге бер” - дешип,  
Кеп чекесин чыгарды. 
Кебин уккан Алаштын,  
Кылайып эси калбады.  
Алек -далек жүгүрүп,  
Тизелери бүгүлүп,  
Карысы жаштай түйүлүп,  
Карап турган кайран эл,  
Кара жандан түңүлүп:  
“Каарына алса кангайлык , 
Кабыргабыз сөгүлүп,  
Каныбыз кетет төгүлүп,  
Калгандардын караанын,  
Кайдан көрдүк, - дегенсип,  
Капырай келдик не?” - дешип,  
Кайгы басты элдерди.  
Каарын сурап калуучу,  
Үрбү менен Бокмурун,  
Опсуз катуу шашылып,  
Кол куржунга толтура,  
Көп дүйнөсүн артынып,  
Коногуна жесин деп,  
Карача каймал төө алып,  
Карбаластап барыптыр,  
Карап койбой тартуусун,  
Калча кебин салыптыр:  
- Каадалуу бир немече,  
Калдаңдайсың калп эле,  
Чакырып мени ашыңа,  
Кат жазар алым бар беле?  
“Көкөтөйдүн көк туу” деп  
Айтаар  алың кайда эле?!  
Мал таппайбы сенчелик,  
Көкөтөйдүн Бокмурун,  
Көпкөндүгүң канча эле?!  
Көптүргөн сенин дүйнөңдү  
Көрсөтүп туруп чачпасам,  
Көйрөңдөнгөн экенсиң,  
Көзүңдү сенин ачпасам,  
Чогулупсуң бул ашка,  
Тобуңду бузбай чаппасам,  
Торопойун тоздуруп,  
Абийириңди ачпасам!  
Атайын келдик алдыңа,  
Алаарымды мен айтам:  
Көкөтөйдүн Мааникер,  
Көкө теңир жолуна,  
Арнап койчу мал экен,  
Алпештеп жабуу жаптырып,  
Эсенхан мына аты экен.  
Жылкыдан башка жаны бар,  
Эликтей сыны бар экен,  
Ээсин таппай кар болуп,  
Жабыгып турган чак экен,  
Эл көчкөндү бош коштоп,  
Элдин алдын бош- боштоп,  
Көрккө салаар мал экен.  
Какандын болгон баш ханы,  
Кангайдын болгон аркасы,  
Манжунун болгон Манасы,  
Күн чыгыштын элинин,  
Ачылбас эшик каалгасы,  
Баш падыша Эсенхан,  
Багып минер мал экен,  
Ушул бүгүн Маанике р, 
Бурут сага кар экен!  
Берсең бергин Мааникер,  
Бербесең мейли кете бер,  
Бир түн өтүп таң атаар,  
Деп ошентип чоң калча,  
Жынзы ташын тагынып,  
Калдайлык тонун жамынып,  
Токойдон чыккан жолборстой, 
Көзүнүн чаарын чыгарып,  
Сырын айтып ичтеги,  
Кыйгачы болуп көзүндө,  
Кыйпачы болуп сүрүндө,  
Адам уулу бага албайт,  
Ант ургурдун түшүнө,  
Ошол жерде турган эл,  
Түк көрүнбөйт көзүнө.  
Алып барган тартуусун,  
Алып болуп мал -пулун:  
- Эртең келип көзүмө,  
Баарың калбай көрүнгүн! - 
Деп ошентип айтты эле,  
Үрбү менен Бокмурун,  
Үзүр сөзүн көп айтып,  
Үйлөрүнө кайтты эле.  
Баатырсынган ал Үрбү,  
Астыртан киши жиберип,  
Кошой, Төштүк - алптарын,  
Андан калган барчасын,  
Керкөкүл менен Агышты,  
Айткандын уулу Көкбөрү,  
Жанадил менен Тынайды,  
Атагы алаш дегенден,  
Ашка келген бар ханын,  
Атагы чыккан айлыңа,  
Ат көтөргүс балбанын.  
Кызыл тилин жаныды,  
Чогултуп алып андайын:  
- Ашты берген өзүбүз,  
Көрүп турат көзүбүз,  
Кошулганбыз кеңешке,  
Болот дешип көбүбүз.  
Эл чакыруу бийлигин,  
Бокмурунга бергенбиз,  
Хан Көкөтөй баласы,  
Каралсыз кабар салыптыр,  
Катынынан башкасы,  
Калбай келип алыптыр.  
Каар көрөт окшойбуз,  
Айрыкчасы кангайдан,  
Алооке уулу калдайдан,  
Хан Коңурбай калчадан,  
Нескара, Жолой баштаган,  
Андан калган канчадан,  
Кегибизде жүрүптүр,  
Ичинде болуп баштатан,  
Бүгүн кебин чыгар ды, 
Мааникерди сурады,  
Которбой кебин турганы.  
Тумак күндү түгөтүп,  
Коңурбай азып баратса,  
Нескара акыл үйрөтүп,  
Эртең кандай кылабыз,  
Найзасын чыкса сүйрөшүп? - 
Үрбү кебин  салыптыр,  
Угуп алып баардык хан,  
Калдайдын уулу каапырдан, 
Калбай сүрдөп калыптыр,  
Кыңк этип үнүн чыгарбай,  
Бул олтурган канча жан,  
Дудук болуп алыптыр;  
Көкөтөйдүн Бокмурун,  
Оозу бейбаш шок мурун,  
Ошондо кебин салыптыр:  
- Абам Кошой карыбыз,  
Бул олтурган баарыбыз,  
Калк башкарган хандарсың,  
Хан болбогон калганын,  
Бириң миңден алгансың,  
Бет алган жакка чуу салган,  
Кең далылуу балбансың.  
Кыйын көрдүң баарыдан,  
Кангайлардын калчасын,  
Атамдан калган көп дүйнө,  
Барын берсең калчага,  
Көзүнө иле көрүнбөйт,  
Көрүп келип түрүн мен,  
Өлөөр жагым көрүнөт.  
Эл чакырып келээрге,  
Катты мыктап чийерге,  
Уруксат хандар бергин деп,  
Мен сурадым силерге,  
Чакырганмын бул элди,  
Кангай калбай бүт келди,  
Чакырып койуп буларды,  
Кара жанга күч келди.  
 
Манжу, шибе калган журт,  
Көптүгү мунун кара курт,  
Дене кул кылып айдатып,  
Бөлөт окшойт биздерди,  
Эртең калбай бүт кел деп,  
Кайра бизди жиберди,  
Кандай болжоп билебиз,  
Карындагы иштерди?  
Уулдун баарын кул кылып,  
Ургаачыны күң кылып,  
Хандын баарын сүйлөтүп,  
Каныштарды тул кылып,  
Карыларды муң кылып,  
Томайак деп атасы,  
Топорум деп энеси,  
Жетелеген жандарды,  
Кызыл ээк чалдарды, 
Кызыл муштум балдарды,  
Андан башка калганды,  
Урунбай, туткан бар малды,  
Өрүшүнө тийгендей,  
Орунсуз алып аларды,  
Салат окшойт жаңжалды,  
Кеңешип хандар олтуруп,  
Бир айласын табалы,  
Барың мага ага- деп,  
Бул жорук мага чала! - деп,  
Өңгүрөп атып ыйлады,  
Акимсинген Бокмурун,  
Айабай жаны кыйналды,  
Кыңк этип койгон киши жок,  
Ыйлаган менен иши жок.  
Кыйлагача турганы.  
Баш көтөрүп ошондо,  
Абаң Кошой муну айтты:  
- Акун хан мага курбалдаш,  
Андан башка калганың,  
Инилик жолуң дагы бар,  
Балалык жолуң дагы бар,  
Бул тургандын баарынан,  
Аксакалдык жайым бар.  
Мына бу турган Бокмурун,  
Жаштык кылып тил албай,  
Жабырлуу болдуң барыңар;  
 
Көрбөй туруп калчаны,  
Көргөндөр келип кеп салса,  
Кыңк эте албай калдыңар,  
Эшик үйгө чыга албай,  
Былк эте албай калдыңар.  
Барың болдуң шыкшүкүр,  
Айлаңарды таба албай,  
Эсиң чындап кетпесин,  
Абийириңди жаба албай,  
Мааникерди Коңурбай,  
Деги койбойт аны албай  
“Жамандын малы мурда өлөт,  
Андан кийин өзү өлөт” - 
Байыркынын кеби бар,  
Так ошо болуп калдыңар;  
Күрпүлдөп малга мас болуп.  
Бириң элге баш болуп,  
Үрбү менен Бокмурун,  
Мына минтип алдыңар;  
Эп келсе турган баарыңа,  
Айта турган кебим бар,  
Кулак төшөп тыңдаңар.  
Түндө кооп качарсың,  
Көп эле болсо алыстап,  
Күндүк жолду басарсың,  
Кууп жетсе артыңан,  
Куу Коңурбай, чоң калча ,  
Жер кучактап жатарсың.  
Асыл жаның өлгөн соң,  
Арызыңды кимге айтасың?  
Алыша кетсек көрөрмүн,  
Анда чындап өлөрсүң,  
Ким теңдешип ким жеңет,  
Камгактай эзип тебелейт,  
Кангайдын Коңур төрөсүн?  
Көп дөөсүн байкап салдыңар,  
Жолой дөөнү көрдүңөр,  
Чыгып жүрөк, болдуңар,  
Нескара менен Борончу,  
Аны  таанып алдыңар,  
Беттешер болсоң белсенип,  
Кимиңдин келет шайыңар?  
Мурадил, Уушаң көргөндө,  
Тил күрмөбөй калдыңар,  
Талааласаң бөлүнүп,  
Эми табылбай калат дайныңар.  
Мен айтамын кеңешип , 
Тилимди кабыл алыңар,  
Үрбү менен Бокмурун,  
Элебей мурда калдыңар:  
Жакыптын уулу жайдарга,  
Жаш кабылан айдарга –  
Манаска кабар салыңар,  
Чакырып келе калыңар.  
Кабылан Манас келбесе,  
Туу болуп бизге бербесе,  
Калганыңды какандык,  
Бендеби деп бейлебейт,  
Бучкагына теңебейт,  
Ашты Каңгай бердирбейт,  
Ага катуу кеп кылсаң,  
Эмне дейсиң, бурут? дейт,  
Акимдери айкырып,  
Бул бурутту курут! дейт.  
Жиберүүчү кишиңди,   
Бүтүрүп толук ишиңди,  
Айкөлгө жазган катыңды,  
Минип барар атыңды,  
Баарын мага көрсөткүн, - 
Деп, ошентип хан Кошой,  
Карылык кылып каркылдап,  
Ителгидей баркылдап,  
Ээгиндеги күмүштөй,  
Аппак сакал жаркылдап,  
Ойлошуп  мүшкүл кыйынды,  
Жай -жайына эл тарап.  
Үрбү менен Бокмурун,  
Агышты алып жанына,  
Айабай жазып кагазын,  
Кеп калтырбай ойуна,  
Кечирим сурап жазыптыр,  
Аттан тогуз айтыптыр,  
Алтын менен күмүшүн,  
Кулатып таштай салыптыр.  
Ар уруудан тогуздап,  
Айтпаганы калбаптыр,  
Айагына келгенде,  
Адамдан сулуу кыз жазган,  
Оймоктуудан уз жазган,  
Жазылып чери кетер деп,  
Дүр-дүйнөнү көп жазган ,  
Жатаарга дейре бүтүрүп,  
Хан Кошойго күтүнүп,  
Жаш Айдарды кийгизип,  
Мааникерди мингизип,  
Минип барчуу атыны,  
Жазып келген катыны,  
Алып барчуу кишини,  
Олуйа Кошой алдына,  
Алып келди белендеп.  
Эртең менен аттанса,  
Каңгайдын эли көрөр, деп.  
Катын ачып хан Кошой,  
Катка көзүн салыптыр:  
- Адам болбой калгыр! –  деп,  
Абакең айтып калыптыр –  
Атаганат Бокмурун,  
Мунуңа Манас келеби?  
Атың менен кызыңды, 
Ал көзүнө илеби?  
Торко тонуң кийеби?  
Топоңдоп сага келеби? 
Келмек турсун ашыңа,  
Ачуусу чындап келбейби,  
«Айдап каңгай жөнөс ө, 
Андан соң барып мен ага,  
Ажыратам, дебейби!  
Буга Манас келеби?  
Аш башкарып береби?  
Минерге аты жок эмес,  
Аттын бары ошондо,  
Кийерге тону аз эмес,  
Тондун бары ошондо,  
Мен айтканды жазгын, - деп,  
Чакыртып келди молдону.  
“Абаң Кошой кат жазам,  
Айкөл Манас  сага айтам.  
Абыдан уккун арзымды,  
Жалганы жок чынды айтам,  
Көкөтөйдүн ашы деп,  
Эл чакырдык бул жерге,  
Кабар алган калың журт,  
Калбай баары келди эле.  
Каңгайдан келди канчасы,  
Алп Коңурбай калчасы,  
Манжу, солон, шибеден,  
Кара кытай элинен,  
Келген экен мынчасы,  
Келгенден элди кекетти,  
Кетирип курчту мокотту.  
Баштан -айак кеп салсам,  
Түгөнбөгөн жомокпу,  
Каңгайдан башка келгендин,  
Түгөл баарын колотту,  
Ай менен күндүн кулагы,  
Тийишип турган убагы,  
Унутуп койуп башканы,  
Бачымыраак келе көр , 
Абаң Кошой суранды.  
Кечикпей, айкөл, келбесең,  
Кол үзөсүң элден сен,  
Кекенчи күчөп баратат,  
Коңурбай, калча дембе -дем.  
Жаманы кылган кесирди,  
Жакшылары көтөрөт,  
Деген макал элде бар,  
Сен өчөшүп келбөөчү,  
Алашыңда кимдер бар?  
Заркыратпай абаңды,  
Айкөл Манас, тилим ал!  
Кызыл уук болуп кыргызың,  
Кыйын болуп жумушуң,  
Талоонго кетип калбасын,  
Жаман турат каңгайлар,  
Кудай бетин салбасын!” - 
Деп жаздырып хан Кошой,  
Чай кайнамга токтотпой,  
Жаш Айдарды жөнөттү,  
Таң агарып түн өттү. 
Барбай калар амал жок,  
Жашынып калаар маана жок,  
Абаң Кошой баш болуп,  
Хан, баатыр калбай топтошуп,  
Баары жүрдү дүрбөшүп,  
Бирин -бири жүр дешип,  
Акмалашып эл барды, 
Коңурбайдын алдына,  
Сексенден ашуун эр барды,  
Айал- үйөл дедирбей,  
Ал Нескара сындады:  
- Кошой мыкты чал экен,  
Дөөлүгү мунун бар экен,  
Сексенге жашы чукулдап,  
Карып калган чагы экен,  
Сакалынын агы  экен,  
Муунуна кирип кырсылдак,  
Болбой  калган чагы экен,  
Чымырканып чындаса,  
Да бир кишилик бар экен.  
Өткүр Төштүк эр экен,  
Төрт тарабы кең экен,  
Жер астына түштү, деп,  
Айтылып жүргөн кеп экен,  
Жетимиш алпты жеңди дейт,  
Жеңери мунун эп экен.  
Көлөкөдө күн көрбөй,  
Көк  жашык болгон кези экен,  
Келгени жети ай боло элек, 
Мурдагы күчү толо элек,  
Бут шилтесе сенделет.  
Алынча Агыш эр экен,  
Анткени менен бул Агыш,  
Арымы кыска неме экен.  
Таабалды, Нура, Карача –  
Аты эле хан экен,  
Хандыгын эсеп кылбаса,  
Анча -мынча жан экен.  
Ашкере баатыр ал экен,  
Айкандын уулу Көкбөрү,  
Анткени менен Көкбөрү,  
Тартынчаак жайы бар экен.  
Акбай деген бар экен,  
Он жетиде бала экен,  
Тор этине толгондо,  
Так балакет ал экен.  
Ушул кезде бала Акбай,  
Жаңыдан алып катынды,  
(Бир жылмаңдаган каапырды),  
Жашык болгон маалы экен.  
Айдаркандын Көкчөсү,  
Көркү башка адамдан,  
Ким алдаса алданат,  
Өтө көөпай бир адам,  
Эсепке муну албаса,  
Эбегейсиз чоң балбан,  
Сынга толор бурут жок,  
Мындан башка тургандан –  
Деп ошентип Нескара,  
Бардыгын бирден сынаган,  
- Болдуңбу сынап эми? –  деп,  
Абаң Кошой сураган.  
- Кана, Көкчө, келгин, –  деп,  
Кеп которуп бергин, - деп,  
Ханы менен дөөлөрүн,  
- Оронгу деген бар экен,  
Эсен хандын ордуна,  
Эл башкарган хан экен,  
Ушул кезде Оронгу,  
Жетимиш ашкан чагы экен,  
Хан экенсиң калдайып,  
Касаба тоодой далдайып,  
Жыгылып калаар чагы экен,  
Кимден да болсо дардайып.  
Манжулардын Нескара,  
Котур төөдөй коржоңдоп,  
Кулжуңдаган эме экен,  
Которуп акыл көп ойлоп,  
Жулжуңдаган эме экен,  
Сакалы жок, чолок ээк,  
Мулжуңдаган эме экен.  
Бет алганын мент кылып,  
Алуучунун бири экен,  
Кара башын калкалап,  
Кетенчиктеп аркалап,  
Арамза жайы ал экен.  
Алтымыш күнү жөө басып,  
Агып беттен тер басып,  
Алты  батман буудай жеп,  
Жин жыттанган Чоң Жолой,  
Алтымыш алпты бир сойуп,  
Кан жыттанган Чоң Жолой,  
Оңой Жолой бул эмес,  
Эрегише келгенде,  
Кайраты менден чоң эмес.  
Кара жалдуу Борончу,  
Кан ичменин бири бу,  
Кайырдан чыккан Сээрибаа,  
Арбагы жок капыр бу.  
Кырмузшаанын Мурадил,  
Даңы менен атанын,  
Эпкини менен элинин,  
Эл башкарып жүрүптүр.  
Калмак Уушаң тың экен,  
Караандай доомат чыр экен.  
Кекөөрүн жеп кээ -кээдэ,  
Коңурбай, Жолой, Нескара –  
Бул үчөөнөн кем экен,  
Кемсинтип жүрүп бул үчөө,  
Тартынчаак болгон неме экен.  
Алоокенин алчасы,  
Сын тайтылып жылмаңдап,  
Жыландай жылма заар экен,  
Душман тургай элине,  
Ичи толгон чаар экен,  
Айласы менен ар кимди,  
Алуучунун бири экен,  
Ачуусу келсе ааламга,  
Салуучунун бири экен, - 
Бирин -бири сынашып,  
Аркы -терки чубашып , 
Алар минтип жатканда,  
Жабу, жабу, жабу, деп,  
Жабулашып алыптыр,  
Жабылып жөнөй салыптыр,  
Уушаң өзү баш болуп,  
Кемегенин башынан,  
Эт талашып калыптыр.  
Мөндү, мөндү, мөндү, деп,  
Мөндүлөшүп алыптыр,  
Бөлүнүп барып көп каңгай,  
Этке бүлүк салыптыр,  
Эт башкарган кээ бири,  
“Кай кылык?” –  деп айтыптыр,  
Эне- атасын тең тилдеп,  
Эдебин берип салыптыр.  
Энтелеп качып эчени,  
Эрендерге барыптыр. 
Эрендери не кылат?  
Эси ооган ушул чак,  
Не  кыларын биле албай,  
Э дегенге тил албай,  
Эркине койду айла жок.  
Муну мындай таштайлы , 
Айкөлүң Манас көкжалдын,  
Ашка келип ээ болуп,  
Башкарганынан баштайлы.  
 
 
Хан Кошойдон кат алып,  
Мааникер минип жол тартып,  
Мааникер башын оң тартып,  
Жаш Айдар жолго салыптыр,  
Жан айабай жол жүрүп,  
Аз гана эмес мол жүрүп,  
Самарканга барыптыр.  
Санжыргалуу Манастын,  
Салтанаттуу көкжалдын,  
Сала калуу чоң ордо,  
Сайкашка жаткан борборго,  
Ойноктотуп Мааникер,  
Айдар барды ошондо,  
Аралап жетти жаш Айдар,  
Арстандын үйү кайсы, деп,  
Сурарга киши таба албай.  
Айылда жүргөн киши көп,  
Болжолдуу жерге барбаса,  
Эч ким сурап койбойт кеп,  
Антип жүрүп жаш Айдар,  
Сарытазга болду кез,  
Адылбек уулу Сарытаз,  
Ордо баккан кырк жигит,  
Сарытаз ага баш жигит,  
Санаты кырк сайкашка,  
Салтанаты бир башка,  
Сапырылып жоо келсе,  
Салышка көнгөн көй кашка,  
Ал кыркынан бул башка,  
Көргөн жерде Айдардан,  
Жөнүн сурайт Сарытаз,  
Айдар анда муну айтат:  
- Каркырадан келемин,  
Уккандырсың, Сары аба,  
Көкөтөй ашы дегенин,  
Баатырга мени жиберди,  
Хандардын катын беремин, - 
Сарытаз анда муну айтат:  
- Андай болсо сен, жигит,  
Каныкейге жолуккун,  
Тетиги үйгө түз кирип,  
Эртеден бери баатырдын,  
Үстүнө эч ким барбады,  
Тик карап кебин салбады,  
Не болгонун ким билет,  
Шайтаны мунун кармады,  
Мыктысып кирсең тил албай,  
Таап аласың жаңжалды,  
Чаптырып сени таштаса,  
Сурап алар ал барбы?! –  
Жаш Айдар мындан кеп угуп,  
Баатыр Манас үстүнө,  
Кире албайсың деп угуп,  
Каныкейдин үйүнө,  
Кирип  барды жулунуп.  
Амандык сурап жаш Айдар,  
Карап калды кубулжуп.  
Эсендик берип Каныкей,  
Акырын сүйлөп оолжуп:  
- Төргө өткүн, бала, - деп,  
Төрдөн орун көрсөттү,  
Караманат, калың жүн,  
Алдына салды көп жүктү,  
Анда Айдар муну айтты,  
Муну айтканда нени айтты:  
- Каныкей –  каныш жеңебиз,  
Каныкейдин төрүндө,  
Олтурбадык дебейбиз,  
Көкөтөйдүн ашынан,  
Ошол жактан келебиз.  
Кай жакта экен кат берсек,  
Кабылан Манас төрөбүз? –  
Каныкей анда мындай дейт.  
Көргөн өңдүү сырдан дейт:  
- Эми  сизди билдик биз,  
Атыңыз сиздин Айдарбы?  
Хан Көкөйгө жээнсиз,  
Ченебей бычып тон кийип,  
Амалың кетип келипсиз,  
Олтуруп суусун ичиңиз,  
Арзан жумуш канчалык,  
Оңунан кетсе  ишиңиз,  
Каарына алса канкорум,  
Бул дүйнөдөн кеттиңиз!  
Абайлабай аш берип,  
Ааламга батпай эл келип,  
Айрыкча кангай шумдуктуу,  
Анан келген окшойсуз,  
Ээ кылбай этти жеп берип,  
Алтын берсең алгандыр,  
Алыңды билип чамалап,  
Ашырып кебин салгандыр?  
Бокмурун, Үрбү жазган кат,  
Керексиз  болуп калгандыр?  
Абакем анан кат жазып,  
Жибергендир атказып? –  
Каныкей аштын кашында,  
Карап бирге тургандай,  
Канча түрлүү кеп айтты,  
Кандай билгич шумдук, ай!  
Айран–азыр таң калып,  
Олтурган жок буйдалып,  
Жаш Айдар кайдан айанды,  
Чөнтөккө колун салганы,  
Бере салды Канышка,  
Канкорго жазган кагазды,  
Дасторкон жайып, даам койуп,  
Аш, тамагын жай койуп,  
Чыгып кетти Каныкей:  
- Шашпай ичиң, - деп койуп.  
Ал Каныкей канышаң,  
Шашыла жайды арышын,  
Абаң Бакай, кырк кашка,  
Арстан Манас баш болуп,  
Олтурган экен караса.  
Өткүр эле эжелтен,  
Каныкей кирип эшиктен:  
- Айаш Бакай, кеп айтам,  
Кеп айтканда нени айтам,  
Каркырага чогулуп,  
Элге берген ашты айтам,  
Элебей туруп аш берип,  
Жер жайнаган эл келип,  
Ээ боло албай ашына,  
Эми сизге келиптир,  
Кара жанга күч келип,  
Укмуштуу абам  Айдарды,  
Катын жазып жиберип,  
Өзү келип ийменип,  
Үйдө калды жаш Айдар,  
Жазган катты маа берип,  
Абамдын жазган каты, - деп,  
Артында бардыр аты, - деп,  
Каныкей катты Сыргакка, - 
Берди: - Бала, мына, - деп, 
Катты Сыргак алыптыр,  
Жыртып каттын бечетин,  
Катка көзүн салыптыр,  
Ачык окуп, эл угуп,  
Калбай бары тең угуп,  
Ачуусу келип ошондо,  
Арстан кетти оолугуп:  
- Алып келгин жанагы,  
Жаш Айдарды бери! –  деп,  
Башын кесип салайын,  
Келген экен эби, - деп,  
Күч келсе жанга чабышат,  
Жай болгон күнү эстебей,  
Билмексен болуп калышат,  
Бирин койбой талкалап,  
Талап кетсин калмактар,  
Баш артынан ким барат?!  
Алып кел бери кулду! –  деп,  
Ачуусу келип турду эле,  
Буту -колдон чойгун! - деп. 
- Акиленип алды, - деп,  
Алып кел кызыл нарды, - деп,  
Ырчы уул менен Бозуулду,  
Баатыр Сыргак жиберет,  
Эки баатыр энтелеп,  
Алып келе калышты,  
Кызыл нарды жетелеп,  
Туура тарта бергенде,  
Кара болот жойкума,  
Кармай алып сабынан,  
Нарды тартып жиберди,  
Таразада тарткандай,  
Тең бөлүнүп нар калды,  
Болор болбос баатырдын,  
Көөнү араң тынч алды.  
Ошондо Бакай кеп салды:  
- Барабызбы биз ашка,  
Акыл барбы, же башка,  
Келгин деп Кошой жазыптыр,  
Кабыланым, сени ашка.  
Катында түйүн кеби бар,  
“Ай менен  күндүн кулагы,  
Тийишти” деген жери бар,  
Ушундай жерге барбасаң,  
Коркту деп сага кеп калар,  
Барар болсоң, баатырым,  
Барбас болсок биз ашка,  
Жаш Айдарды кетирип,  
Узатып туруп калалы, - 
Кылымдан ашкан кырк кашка,  
Кызматы журттан бир башка,  
Ойлоп турат барышты,  
Оозу барбайт айтышка,  
Кайран жеңең Каныкей,  
Айтты кебин аңгыча:  
- Бокмурун бала жаш болсо,  
Көп дүйнөгө мас болсо,  
Элебей туруп чакырып,  
Эл чогулган аш болсо,  
Ээ кылбай каңгай койуптур,  
Арбытып малды сойуптур,  
Сойгон малдын баарысын,  
Жалмап калмак соруптур,  
Олуйа абам баш болуп,  
Амалы кетип болуптур.  
Чабышса чама келе албай,  
Чатакты чындап сала албай,  
Саргарып кыргыз эл турса,  
Заманасы кысылса,  
Чын айласы кеткенде,  
Чындап сени качырса,  
Эби келсе барып кел,  
Тилегиң кылат бардык эл,  
Таанып калсын бул ашта,  
Кайсы чабал, кайсы эр,  
Дос-душмандар жыйылып,  
Бүт элден калбай келген жер . 
 
Кем- керчи жок жарагың,  
Келберсип турган убагың,  
Кеми болсо керектүү,  
Сурабастан табармын, - 
Каныкей, абаң эр Бакай –  
Экөө тең айткан кезинде,  
Олуйа Кошой абаңды,  
Андан калган көп жанды, 
Кабылан эске алганы,  
Үйүн көздөй бет буруп,  
Кайран эр басып калганы, 
Көйкашканын көп буудан,  
Камдалуу бары тең турган,  
Казатка минчү аттары,  
Тулку бойу күймөлү,  
Туйагынан башкасы,  
Бары күмүш түймөлүү.  
Кездеп атса ок өтпөс,  
Салып койсо чок тешпес,  
Чапса кылыч түк кеспес,  
Кандагайга капталуу,  
Барынын чуркар этинде,  
Сууту канык тапталуу,  
Кындырдай кылып жараткан,  
Жем баштыгы манаттан,  
Жем үзүлбөйт ар аттан,  
Бээнин туут маалында,  
Бир убак сүткө сугарткан.  
Уруштуу күнү аттарга,  
Куйрук менен май берип,  
Сары арпаны түктөтүп,  
Балтыр атка жүктөтүп,  
Ала жүрчү адаты,  
Жой болотун, тинтесин,  
Бүкмөсүнөн бүктөтүп,  
Арттырып төөгө жүктөтүп.  
Сарытазды кан кыл, - деп 
Жол керегин жам кыл деп,  
Айтып койуп ордого –   
Каныкейдин үйүнө,  
Баары кирди дүрбөшүп.  
Арстан Манас баш салып,  
Жаш Айдар көрүп таң калып,  
Тура калды ордунан,  
Айбатынан апкаарып,  
Титиреп буту токтобой,  
Дирилдеп  турат калтаарып.  
Көрбөгөн Манас Айдарды:  
- Күйпөлөнгөн ким? –  деди.  
Коркуп Айдар ошондо,  
- Кабарчы Айдар мен, - деди.  
Айдар деп угуп арстаның:  
- Кармап алып бул кулду,  
Чокто боорун кактагын! –  
Бөрк ал десе, баш алган,  
Мындай кудай урган жок,  
Баймат карап турган жок.  
Экөө ага кошулду,  
Айдардын буту созулду,  
Табылгы, жылгын жагылган,  
Чогу жаман баарыдан,  
Майы агып баратат,  
Төшү менен карындан,  
Каныкей көрө салыптыр,  
Карбаластап алыптыр:  
- Койо бер, арам иттер –  деп,  
Жанына басып барыптыр.  
Айдар турду ордунан.  
Көк түтүн чыгып оозунан,  
- Жайдары Манас көкжалым,  
Жай сөзүмдү айтамын,  
Жалгызга жабыр салганын,  
Жарабайт деймин, арстаным.  
Ата-энеден тең жалгыз,  
Сен энеде эр жалгыз,  
Экөөң бирдей тең жалгыз, - 
Ошончолук кепти айтып,  
Айдарды алды куткарып.  
Дасторконду салдырып,  
Аш-тамагын жам кылып,  
Суусунга барын кандырып,  
Дастарконун жыйышып,  
Жүрмөк болду бастырып.  
Энтеңдей басып Каныкей,  
Эң эле кыйын шашылып,  
Ырчы уул менен Бозуулду,  
Жанына алды чакырып,  
Алдырып келди бир сандык,  
Казынасын ачтырып,  
Сандыгын ачып Каныкей,  
Куржундан кыркты алыптыр,  
Кырк баатырга кырк куржун,  
Колуна бере салыптыр:  
- О, чоролор, тилим ал,  
Оорлобой байлап ал,  
Чогулган элге барганда,  
Пайдасы тийер нерсе бар.  
Арстаныңдын аты үчүн,  
Абакемдин каты үчүн,  
Эр башына бир куржун,  
Мен беремин ал үчүн,  
Көпчүлүккө киргенде,  
Кийим окшош, ат окшош,  
Көркөм менен баруу үчүн,  
Ар куржундун ичинде,  
Ат абайы –  ат жалдык,  
Өңү окшош ат жабдык,  
Ат үпчүнү анда бар.  
Узунга кыска келбеген,  
Кыскага узун келбеген,  
Көрүп жүрүп кыркыңды,  
Каныкей мурда чендеген,  
Эр кийими анда бар.  
Эр үпчүнү кызылдан,  
Ат үпчүнү агынан,  
Көргөн адам таң калар,  
Ушул буйум мында бар,  
Ат атыңа байлаңар.  
Арзан эмес ушул аш,  
Жок нерсе андан табылбас,  
Эр сайышар, жөө күрөш,  
Эчен түркүм эрмек бар.  
Жөө күрөшкө шым керек,  
Мен жүргөмүн камынып,  
Мындан мурда белденип.  
Ала жүргүн баатыр, - деп.  
Көрпөчөнүн бүгүшкө,  
Ажыбайга Каныкей, -  
Арстаныма керек, - деп,  
Колуна берди бир белек –  
Жөө күрөшкө кез келсе,  
Кийип  чыгар шымы, - деп,  
 
Тартып койсоң чойулат,  
Койо берсең чогулат,  
Кандагай деген ушул, - деп,  
Тышы теке териси,  
Ичи жибек була, - деп:  
Буйрук берди арстаның:  
- Бол, аттангын, чуба! –  деп,  
Кара кашка аргымак,  
Жал -куйругу  бир  кучак,  
Каныкейге токутуп,  
Жоругун журттан арттырып,  
Манаттан көрпө тарттырып,  
Айкөл Манас шер баштап,  
Абаң Бакай, зор баштап,  
Ойрон Чубак чоң баштап,  
Кырк жигиттин бири эле,  
Кыраан Сыргак эр баштап,  
Калабалуу Кыргыл чал,  
Кагып доол салыптыр,  
Кыргын тийген немедей,  
Кырк баатырдын бардыгы,  
Кыйрап жөнөп алыптыр.  
Минген аттын барысын,  
Куйругун ача түйүшүп,  
Көкүлдөрүн шүйүшүп,  
Ашты карай жол алып,  
Жоо жарагын мол алып,  
Күпсөргө салып дары алып,  
Окшуурга салып ок алып,  
Он эки кырдуу милте алып,  
Уу жалаткан найза алып,  
Каражаак балта алып , 
Албарс кылыч курч алып,  
Булдурсун камчы кошо алып, 
Асабаны колго алып,  
Боз кисе жанга байланып,  
Жүрүп кетти көк жалдар,  
Каркыра карай шайланып,  
Аңкарыбай калыптыр,  
Жаш Айдар жолго салыптыр,  
Эки күнү алдында,  
Элине жете барыптыр,  
Айкөл келе жатат деп,  
Айлына  кабар салыптыр,  
Бүгүн, эртең келет деп,  
Хандар карап калыптыр.  
Коңурбай, Жолой, Нескара,  
Алты чочко чогулуп,  
Кеңеш кылган кеп экен,  
Бардыгына эп экен:  
“Элге берчүү эттерин,  
Эртең талап алалы,  
Кыйык таап ал жерден,  
Чогулган айыл көп экен,  
Өрүшү толгон эл экен,  
Чаап кетип калалы,  
Алыша чыккан эр болсо,  
Коондой башын кесели” –  
Кеп-кеңешке канышып,  
Болут дешип алышып,  
Жаткан экен төрлөрдө,  
Жай -жайына жанышып.  
Таш мойноктун кезеңге,  
Айкөл Манас, зор Бакай,  
Чыгып белден караса,  
Каркыранын жери кең,  
Кара курттай быжылдап,  
Түркүм -түркүм нечен эл:  
Орто жери ойулуп,  
Төрт тарабы жайылып,  
Дүрбү менен караса,  
Чочколор  басса аралап,  
Алаштын эли жарылып,  
Байрагын көрүп баатырдын,  
Айласыз турган хандарың,  
Баары жүрдү жабылып,  
Караанын көрүп ал элдин,  
Кыймылын көрүп бүт элдин,  
Хан Бакай турду муну айтып:  
- Каныш берген белек, - деп,  
Пайдасы бир күн тийет, - деп,  
Кийимди окшош кийгиле,  
Атты окшош мингиле! –  
Бакай  мындай деди эле,  
Чоронун баары калдаңдап,  
Атына чуркап дарбаңдап,  
Куржундарын колго алып,  
Ичин ачып карашып,  
Ат үпчүнүн жабышса,  
Окшош боз ат жарашып,  
Өздөрү кийди кийимин,  
Өңчөй кызыл жарашык,  
Сындап турат келбетин,  
Бирин -бири  карашып,  
Таанылбай калды кубулжуп,  
Бирин -бири сурашып,  
Өзүнүн атын тааныбай,  
Чылбырларын талашып,  
Арстан шерге туш кылып,  
Койгон экен Канышты,  
Ургаачы мындай болбойт деп,  
Көк көтөрө баалашып,  
Бастырып жөнөй берерде,  
Абаң Бакай муну айтты:  
- Айкөл Манас арстаным,  
Айбаты журттан ашканым,  
Колбуган элге барганда,  
Кошойду көрсөң сыйлагын,  
Хандардын  көрсөң калганын,  
Саламга алик албагын.  
Бокмурундун эси жок,  
Үрбүнү көрсөң күүлөнгүн,  
Оң-тескери сүйлөнгүн.  
Туугандын мизин жапырбай,  
Душманды кандай тыйабыз,  
Буйрук сенден, айкөл шер,  
Унутуп кепти калбаңыз.  
Оозуңдан чыккан сөз болсо,  
Аткарууга  биз барбыз . 
Сүйлөөнүн жок кереги,  
Сүлөөлөшүп жүрбөйлү,  
Сүйлөшөбүз тең кеп,  деп,  
Сыр алдырып ийбейли.  
Көргөндүн көөнү бөлүнсүн,  
Көбүнүн жашы төгүлсүн,  
Көңүлү кирдеп дат болсун,  
Көрбөгөнү аз болсун.  
Жүзүңдү көргөн таң калсын,  
Жүрөгү чыгып таз калсын,  
Анча -мынча эмес и, 
Өлүп кете аз калсын.  
Кырк жолборс өзү билбейби,  
Андан да калган башкасын, - 
Атынын оозун бурбады,  
Айал кылып турбады,  
Арстан Манас арбытып,  
Аккула минип албайып,  
Ак күбө тону далбайып,  
Алдында минген Аккула,  
Айбандан башка шаңданып.  
Аккула айбан көркү экен,  
Асемдүү кулак дардайып,  
Аккуланы карасаң,  
Айбандан башка арышы,  
Ат чапсаң жеткис басыгы,  
Анын жок тура жазыгы.  
Баатырдан көрчү арбагын,  
Аллам берген оорагын,  
Аккула минип жарашып,  
Адамдын баары карашып,  
Алп Коңурбай, Нескара,  
Аңкаарып турат айкашып,  
Арстаны анча келбесе,  
Нескара көзүн салыптыр,  
Коңтөрө тиктеп калыптыр,  
Коңурбай менен Нескара  
Көрбөгөн мурун Манасты,  
Көрүп туруп айкөлдүн,  
Көркүнөн булар жадашты.  
Мына мобу ошондо,  
Нескара айткан сөз экен: 
- Угуп жүргөн кабарда,  
Мурунку өткөн Үрүстөм,  
Манасың ошол өзү экен.  
Күүгүм туман көздүү экен,  
Майлаган буудай жүздүү экен,  
Ачуусу келсе кокустан,  
Азырейил түстүү экен,  
Кулагын көр калкандай,  
Тийчүүдөй турат жалтанбай,  
Кулжуңдашкан кишини,  
Майдалап койсо эрки экен,  
Чоңдугу төөнүн нары экен,  
Толкуну көлдүн шары экен,  
Салкыны сырттын жели экен,  
Салышаар бенде ким экен,  
Алышаар чама жок экен,  
Биздин каңгай элибиз,  
Туулбаста шек алып,  
Күтүнөрү эп экен! –  
Муну айтып Нескара,  
Сындап айып таба албай,  
Тапмак турсун кыйшыгын,  
Толтуруп сынын ала албай,  
Анда келген дөөлөрдүн,  
Көңүлү болбой абдан жай,  
Көргөндөн баштап Коңурбай  
Көп ойлоно баштады,  
Колунан келсе бул чочко,  
Бир амалды тапкалы.  
Аңгычакты алдынан,  
Олуйа Кошой көрүндү.  
Ойноп жүргөн немедей,  
Абасы менен көрүштү,  
Амандыгын билишти.  
Абаң  анда кеп айтат,  
Кеп айтканда деп айтат:  
- Айкөлүм Манас болбодуң,  
Амалым кетип болгомун,  
Амал кетип, айла жок,  
Айла канча  толгондум.  
Атым Кошой болгону,  
Асили мындай болбоду,  
Ашты талап бүт жеди,  
Же ачыккан каңгай тойбоду.  
Сойушун бердик жактырып,  
Берген ашты жөн жебей,  
Ачууланды жапырып,  
Түрү суук калчасы,  
Олураңдап бакырып,  
Кылып болуп бар ишти,  
Мааникер бер деп шаштырып,  
Анан сага жумшадым,  
Жаш Айдарды чаптырып,  
Чала -була кат жазып,  
Толук жазбай ашыгып:  
Жаман кепти укпаган,  
Жаасы катуу Кошой хан,  
Көзүндө жашы кылгырды,  
Жашуучудай каңырды. 
- Абаке, уктук кебиңди,  
 
Мааникер сурайт дедиңби?  
Олураңдап калмактар,  
Оозуна келген кепти айтып,  
Ушинтип бокту жеди деп?  
Кайта бүгүн алгындай,  
Калмактар берген мал бекен?  
Мааникер сурап, биздерге,  
Же берүүчү кызы бар бекен?  
Сураса бере бергиндей,  
Ошончо Манас кар бекен?!  
Коркутуп атты алгыдай, 
Коңурбай кандай зал экен?!  
Эсен хан минсе жарашып,  
Бокмурун  минбес мал бекен?  
Бокмурундан Эсенхан,  
Артык жери кайда экен?  
Кайда жүрөт алар?! - деп,  
Ачууланып алганы,  
Жалын чыгып көзүнөн,  
Жаалы келип калганы,  
Бошоду оозу эми деп,  
Үрбү келе калганы:  
- Амансыңбы, баатыр?! –  деп,  
Кепти баштап жатканда,  
Арка жактан чуркурак,  
Жаңжал чыгып калганы,  
- Булар эмне болду? –  деп,  
Баатыр Манас сурады.  
- Эт талаган  калмактын,  
Ызы -чуусу экен, - деп,  
Үрбү айта салганы.  
Ушул кепти укканда,  
Ойон Манас баатырдын,  
Кармай калды шайтаны:  
-Хан болбой кара жерге кир,  
Эт талаган калмак, -деп,  
Уйалбай мага айтканы...  
Кармап колго имерди, - 
Адам болбой өлгүр ! – деп, 
Үрбүнү тартып жиберди,  
Камчынын көгү жетиптир,  
Бети айрылып кетиптир,  
Аркасына бурулса,  
Мөндүлөгөн көп калмак,  
Мөндүрдөй болуп эт талап,  
Жылгын шишин колго алып,  
Жыла басып баратат,  
Балгын шишин колго алып,  
Балпаңдай басып баратат...  
Каарданды кабылан,  
Кар жаагансыйт кабактан,  
Арстан айткан кептери,  
Ат чабым жерге угулган:  
- Аш көргөнү келдиңби?  
Же ач өлөрдө келдиңби? 
“Жаман үйдү эзелтен,  
Конок билет” деген бар,  
Бул макалдын мааниси,  
Турбайбы так ушундай.  
Чакырдым ашка келсеңер,  
Айрым жерге түшүп бер,  
Башка пейлиң бар болсо,  
Ачык айтып жооп бер!  
Тартылып калар чамам жок,  
Жан айоочу адам жок.  
Ачуум келсе каңгайга,  
Ушул жерде жагам от! –  
Айкырыгы таш жарып,  
Таштан алкып баш жарып,  
Кара жаак булдурсун,  
Оңдоп колго карманып,  
Оң -тескери булгалап,  
Топоңдотуп калмакты,  
Тобун бузбай кубалап,  
Кыжылдаган капырга,  
Кырк чоро бары жабылды,  
Арстан үнүн укканда,  
Туш- тушка калмак жайылды,  
Карышкыр көргөн кой өңдүү,  
Так ортодон жарылды. 
- Алаш бөлүн бир жакка,  
Күн чыгыштан келген журт,  
Күлдү барың бир жакка! - 
Деп ошентип айкырды,  
Арык уйдай сабады,  
Кетечинин ийри жар,  
Айдап барып салганы.  
Айдоосуна чыдабай,  
Атактуу калча оңбогур,  
Атына мине калганы,  
Нескаранын айтканы:  
- Андай эмес, баатыр, - деп,  
Айал кылгын акыр, -деп,  
Чакырып келсе ашка  деп,  
Бышкан этин талап жеп,  
Бизден өттү такыр кеп,  
Бейбаштык кылган бул тургай,  
Хан Үрбүнүн жаагыны  
Жара чапты Манас, - деп,  
Мурун чапты ал ашты,  
Баш бербей бара жатканда,  
Анан элди сабады,  
Кетечинин жарына,  
Мына минип камады,  
Жан айабай тийербиз,  
Капташа  түшсө убакты, -  
Кармап алды ошентип.  
Нескара болбой кара атты,  
Минген атын камчылап,  
Көзүнөн жашы тамчылап,  
Келип түшө электе,  
Көкөтөйдүн Бокмурун,  
Дартын төктү Манаска: 
- Болот экен түрдүү иш,  
Акылдан адам адашса,  
Чакырыпмын элебей,  
Келиптир калмак ченебей,  
Сизден мурда бул элди,  
Бучкагына теңебей.  
Коркуп калмак калчадан,  
Нескара манжу, анчадан,  
Жолой менен үчөөнү,  
Алты бедөө ат бердим,  
Алты атанды комдотуп,  
Алтын, күмүш көп бердим. 
Абийиримди кетирип,  
Гүлайымды алам, дейт.  
Мааникерди минем, дейт,  
Амалы  канча буруттун,  
Өз эркимди билем, дейт,  
Көкөтөйдүн көп дүйнө,  
Уйум менен кирем, дейт.  
Үрбү, Кошой биле элек,  
Күптүн оозун ачтырып,  
Кара атанга арттырып,  
Жатарда бердим көп алтын.  
Мааникер сындуу атты алсын,  
Айкөлүм Манас, угуптур,  
Аманат чымын жан калсын.  
Тентитип түпкө жетеби?  
Же, ашка келген Алашты,  
Такыр чаап кетеби?  
Ачкөз Коңур ант ургур,  
Айтур, оңой эме эмес,  
Оңойлук менен адамга,  
Оморулар бел эмес,  
Адам өлчөөр тоо эмес,  
Тие турган жоо эмес...  
- Божураган, акмагым,  
Өз алыңа бакбадың,  
Атаңдын ашын беребер,  
Бекер Манас мен эмес,  
Калчага түшүп ат берер,  
Мелчемдүү киши ал эмес,  
Менден келип ат минер! –  
Деп ошентип зор Манас,  
Тура бербей тай талаш,  
Жыра басып, түз кылып,  
Талкалап кеткен кемеге,  
Кемеге кайра ойдуруп,  
Жаңылап малын сойдуруп,  
Бардыгы келди хандардын,  
Баатыр шерге чогулуп.  
Хандарга Манас кеп айтат:  
- Кебимди уккун, - деп айтат.  
Келген элдин санын көр,  
Жакшы- жаман барын көр,  
Каркыранын туш -тушу,  
Тоосу жок мунун жайык жер.  
Азыр болгун малыңа,  
Астыңда минген атыңа,  
Жатып алып тайрайып,  
Миңген аттан айрылба.  
Миңгениңен айрылсаң,  
Датың өтпөйт айылга,  
Туздай татыйт бир калдай,  
Чогултуп туруп барыңа.  
 
Чогоолдук кылып жаш балдар,  
Чокчоңдоп барып катышпа,  
Катыгын анан беребиз,  
Өзү келип катышса.  
Ок дарыңды мол камда,  
Ойунга кызып жай жатп а, 
Кыскартып айтар бир кебим,  
Көз жибергин туш -тушка,  
Түнүнкүсүн аз укта! - 
Деп айкөлүң кеп айтты,  
Кеп айтканда эп айтты.  
Эртеси этти тартпады,  
Өзү баатыр бастырды,  
Жайы менен бердирди,  
Жалпыга бирдей жеткирди,  
Жаймада ачка калганды,  
Бүгүн тойдук дедирди.  
Муну мындай таштайлы,  
Ошолордон баштайлы.  
 
Ырамандын Ырчы уулу,  
Ычкыры бапык кырк муундуу,  
Тебетейи чоктуу уул,  
Оозу бейбаш шоктуу уул,  
Көкөтөйдүн Бокмурун,  
Төө баштап тогуз мал берип,  
Дейылда баштап Бокмурун,  
Тогуз сарпай да берип,  
Шаңшуур жамбы пул берип:  
- Элдер тарап болгуча,  
Ээлене жүргөн салтыңча,  
Боло турган иштерди,  
Элге айтып бер, - деди.  
Ырчы уул чыкты элирип,  
Аргымагын теминип,  
Жагалданган өзүндөй,  
Жаш Айдарды ээрчитип.  
Ырчуул минген Кыланбоз,  
Айдар минген Куланбоз,  
Ырчы уул кирди шакылдап,  
Жаттагандай жапылдап,  
Аркандай айтса оозу шок,  
Айтса сөзү чачырап:  
- Хан Көкөтай ашына,  
Катышкандар уккула,  
Жыйылып келген калың топ,  
Эртеңки күнү эрте коп.  
Каада ойун башталды,  
Камда тулпар аттарды.  
Көкөтөйдүн баш байге,  
Кырк миң кызыл алтындан,  
Чыгымы жок сак болот,  
Биринчи атка ал болот,  
Аты чыккан бай болот.  
Оонабасы бир жүз тай,  
Ошол замат айдап ал.  
Калп айтты деп калбагын,  
Хан Манас айтты ушундай! –  
Кабар салды калкына,  
Калың элдин жалпына,  
Ырдап жүрүп угузду,  
Эрекче хандын барына.  
Калбай баары угуптур,  
Аттын баарын суутуптур.  
Аккуланы караса,  
Бир күндүк эти бар экен.  
Кылар айла кайсы экен?  
Хан Кошойдун элинде,  
Нармарт деген бар экен,  
Аргымакты көп таптап,  
Сайыпкери ал экен.  
Алдырып Нармарт келдирди,  
Ээрчитип барып көрсөттү,  
Эр Манастын Кула атты.  
Көрүп Нармарт  күлүңдөп,  
Келини эркек туугандай:  
- Бир күндүк сууту бар экен,  
Анча эмес чак экен,  
Ашка чапкан көп буудан,  
Баштап келчү мал экен.  
Өргө салса чаалыкпас,  
Көөдөнү кең турбайбы,  
Эңишке салса талыкпас,  
Өркөчү бийик турбайбы,  
Телегейи теп -тегиз,  
Бул баатырдын багы турбайбы.  
Жем бербей кургак тер алып,  
Кара тер кезде сугарып,  
Жеңилирээк жабуу жаап,  
Сыдырым соккон белеске,  
Жетелеп жүрүп таң атса,  
Койо берер жерине,  
Арты коно сууй барса,  
Чагын көрбөй Куланын,  
Чанда күлүк калбайбы,  
Тил жазыктуу болбосун,  
Кырк миң кызыл алтынды,  
Башкага бербей албайбы! –  
Нармарттан угуп Каныкей:  
- Андай болсо Нармартым,  
Бүгүн өзүң багып бер,  
Сага кошуп берейин,  
Уктабастан эки эр, - 
Бозуул менен Байматты,  
Башчы кылып Нармартты,  
Чылбырынан Каныкей,  
Кула атты карматты,  
Таң аткынча чыдабай,  
Кандай кылып жатат, деп,  
Ошол түнү үч барды,  
Кирпиктүү көздөр жумулбай,  
Күн чыгып кайра таң атты.  
Ырчы уул салып кабарды,  
Аттарды элдер чубатты,  
Чоң куланы мингизди,  
Койоналы чунакты  
(Көкбөрүнүн жалгызы,  
Баладын чыккан чыйракты),  
- Айланын болот айласы,  
Адамдан болот өткүр көз,  
Көзү чекир - карасы,  
Окшош эмес санаасы,  
Манжуулардын Нескара,  
Ошол итти карачы, - 
Каныкей айтты мындайды.  
Эң алдында аттардын,  
Карачанын кыз Сайкал,  
Коңуркула бээси бар,  
Ашкере тулпар чыгаан мал,  
“Кырк чачы кыздын улуу, - деп,  
Ургаачы жолу ачык” –  деп, 
Эң алдына өткөрдү.  
Анын арка жагынан,  
Чоң Жолойдун Ачбуудан,  
Анын арты жагынан,  
Хан Кошойдун Тоотору,  
Анын арты жагынан,  
Айап койчу чабуулдан,  
Калтырчу эмес чабуулдан,  
Нескаранын Күрөңкер,  
Анын арты жагынан,  
Эртөштүктүн Чалкуйрук,  
Анын арты жагынан,  
Мурадилдин Кылжээрде,  
Анын арты жагынан,  
Бозкертиктин Бууданы,  
Кызыл ээк Кыйынбоз,  
Анын арты жагынан,  
Эркөкчөнүн Көгала,  
Анын арты жагынан,  
Борончунун Чоңбуурул,  
Көкбөрүнүн Карасур.  
 
Санаты ондо Аккула,  
Адамдар айран калышта:  
«Кандай иш, деп ушуга,  
Айкөлүң кошуп жиберди,  
Аккуланы чабууга».  
Минемин деп Коңурбай,  
Алып калды кара атты,  
Эби келсе чабуулга. 
- Мааникер менен ат айдайт,  
Ала качкан ат болсо,  
Өз-жат дебей тең кармайт.  
Чыгып келсе байге алат,  
Биринчи ат болбосо,  
Мааникер байге албайт, - деп,  
Ырчы уул айта салыптыр,  
Ашка келген көпчүлүк,  
Бул кепти угуп алыптыр.  
Кызыл чоктуу кытайдан,  
Кара чоктуу калмактан,  
Ала байрак манжудан,  
Шибээ, солон –  баарынан,  
Чоң Нескара баш болуп,  
Манаска келди көп адам:  
- Теңдикке, баатыр Манас кел, 
Убара кылбай аттарды,  
Өзүбүзгө кайта бер.  
Силердеги Мааникер,  
Калбыр өпкө жез канат.  
Аны менен жарышса,  
Канаты бар куш калат.  
Төрт айактуу айбандан,  
Кантип андан байге алат? –  
Айтканын кабыл алыптыр,  
Мааникерге байге жок,  
Ат айдоого калыптыр,  
Аңгычакты Ырчы уул,  
Айкырып кабар салыптыр:  
- Аттын саны алты миң,  
Ат чабуучу жерди бил.  
Иле бойлоп чабылат,  
Шибердин белин ашырат.  
Илебиндин кырынан,  
Кароолчу чыгып ат карайт.  
Он алты күн ары айдайт,  
Төрт күн атты өргүтөт.  
“Алла акбар” айтканда,  
Сай күлүк кайра тартканда,  
Беш күндө келет бул жерге,  
Шиберден бери эңкейе,  
Атыңды таанып эл сүрө,  
Изчи барбы көп элде,  
Калтырбастан бергиле.  
Кайра келе жатканда,  
Чапкан ат азса түндөрдө , 
Жолуна салып жүргөнгө, - 
Көпчүлүктө изчи көп,  
Алты жүз изчи келди эле,  
Кадыр Жайнак, Шуутуга,  
Бир тапшырып берди эле.  
Келген элди санаса,  
Жүз кырк төрт уруу экен.  
Көбүнөн көп, азы аз,  
Бир миң беш жүз киши ылгап,  
Жаш Айдарды кылып баш,  
Булар кетти ат айда п. 
 
Ат чубуртуп Айдарды,  
Арылып чаңы калбады.  
Алаштын эли камынып,  
Жамбы атуучу жерине,  
Жыгачка жыгач улатып,  
Бир-бирине куратып.  
Темир менен кадатып,  
Жер каздырып бекитип,  
Мамыны койгон орнотуп,  
Узундугу бул жыгач,  
Бир миң элүү беш кулач.  
Жамбысын ага астырып,  
Дайарлатып койуптур,  
Жамбы атуучу эрлердин,  
Тамашасын угуптур,  
Аңгычакты болбоду,  
Айылдан элдер чубурду,  
Көкөтөйдүн белгилүү,  
Желпилдеди көк туусу,  
Алаштын эли калкылдап,  
Майданга барып турушту,  
Калган хан да аттанды,  
Деңиз боло чайпалды.  
Мергендин бары жыйылды,  
Көкөтөйдүн ашында,  
Байгисинин кыйыны.  
- Жамбыны атып ким алса,  
Жамбыга кошуп алары  
Тогуз атан комдуу төө,  
Тогуз бедөө жакшы ат,  
Тогуз ичик булгундан,  
Топо жукпас кулпунган,  
Жүз сарыпай чапан бар,  
Жамбы байге утуп кал! –  
Байгени утуп алсак деп,  
Хандар калбай бүт барган.  
Карасы бар, ханы бар,  
Мылтык аткан бары бар.  
Коңурбай барды алдында,  
Миң балбан баштап туралбай,  
Миң балбандын ичинде,  
Жойгарасы дагы бар,  
Жойгара келди дегенде,  
Чыр табышты калгандар:  
- Жойгара чыкса атууга,  
Аттырбай, Коңур, жеке ал! –  
Элейип калып Коңурбай:  
“Мааникерди кечээ эле  
Калтырып койдук чаптырбай,  
Ага кошуп чектейин,  
Алманбетти аттырбай” –  
Деп ойлонуп Коңурбай,  
Баштап калды сөзүн жай:  
- Жойгара эмес угуп кал,  
Мунун аты Шыпшайдар,  
Алаш уулу силерде , 
Сорандыктын уулу бар,  
Тең окуган бул экөө,  
Алмамбет менен Шыпшайдар.  
Биринен бири корккондон,  
Эл аралап келбеди.  
Экөөнө тең булардын,  
Аттырбайлы жамбыны.  
Шыпшайдар менен Алмаңа, 
Келип турса кезеги,  
Коңурбай кайдан токтоду,  
Очогорун октоду,  
Алтын ээр калмакча,  
Жамбаштай түшүп чоң калча,  
Тарс эттире бир койду.  
Танаптын боосу жетимиш,  
Жарымын кыркып кеткени.  
Жанындагы миң балбан,  
Миңи бирдей камынган.  
Мылтыгы бар, жаасы бар,  
Айанбай атты ушулар,  
Аталбай өтүп кеткени,  
Кошойго кезек жетти  эми. 
Ээрчиткени миң киши,  
Абаң өзү баш болуп,  
Аталбады бир киши.  
Нескара келди топ болуп,  
Барында мылтык октолуп,  
Жамгырдай жаап жебеси,  
Асман калды чок болуп,  
Алар да өттү сел боло,  
Аткан адам жок болуп.  
Хандар карап турбады,  
Катары менен чубады,  
Мылтык үнү дүмкүлдөп,  
Түтүнү туман булады,  
Балбандардан эрсинген,  
Бирөө дагы калбады.  
Эл суйулуп калганда,  
Кара көк өзү аттанып,  
Аккелтени колго алып:  
“Абам Бакай атайлап,  
Алып келген Аккелте,  
Төкөр уста Бөлөкбай,  
Өзү жасап берди эле.  
Айтты эле ал кезде,  
Асынып жүрсөң Аккелте,  
Ай далыга белек, деп,  
Атып жүрсөң Аккелте,  
Аманат жанга эрмек, деп,  
Айтканы ырас кеп болсо,  
Атышым бүгүн керек” деп,  
Атайлап жоого тийчүүдөй,  
Аккүбө тонун кийинип,  
Аккелтени  колго алып,  
Ак жамбыны бет алып,  
Аралап элге киргени.  
Арасын ача бергени,  
Аталабы, жокпу, деп,  
Адамдын бары тиктеди,  
Алчаңдата бастырып,  
Арстан жөнөп баратып,  
Кыйшайа түшүп оңдонуп,  
Карап калды эр Манас,  
Окчо кармап бир койуп.  
Мылтыктан түтүн бур деди,  
Жер дүңкүлдөп шуу деди,  
Түтүн менен жалпы э л, 
Кош жаңырык чур деди.  
Жетимиш танап жибинин,  
Теңин аткан Коңурбай,  
Андан калган танапка,  
Шонгочо турган ок жанбай,  
Танаптын бары кыркылды,  
Талаага жамбы ыргыды,  
Арстан минген Айманбоз,  
Ал шамалдай зыргыды.  
Топуракка түшүрбөй,  
Кармап алды эр Манас,  
Баарысынан бул иши,  
Укмуш болду абыдан,  
Соогат, деп элдер барыптыр,  
Жамбыга сайган көп байге,  
Бардыгын бөлүп алыптыр.  
Жамбы атканга аралаш,  
Таздар өпкө чабышып,  
Тазга сайган байгени,  
Баймат алган жайы бар,  
Аны дагы алалбай,  
Алоокенин Коңурбай,  
Комсунуп турган жагы бар. 
 
Аңгычакты Ырчы уул,  
Ыргып минип атына,  
Ырдап айтып келатат,  
Ушул турган жалпыга:  
- Күрзү урса талбаган,  
Күжүрмөн иштен калбаган,  
Тал чыбыктай толгонуп,  
Тамызда бышкан балбандан,  
Кум-чөлдөрдө жол жүрсө. 
Аңкабаган адамдан,  
Азаматты тандаңар! –  
Хан Коңур баштап Нескара,  
Кабарчыдан кеп угуп,  
Карап турбай удургуп,  
Калкынан балбан карашты,  
Жеңмек ушул алашты.  
Өзү каңгай калкы эле,  
Оронгу деген алп эле,  
Эсенхандын алдында,  
Эл башкарып жатчуу эле,  
Кара кытай дегенде,  
Нескара айткан кеп эле:  
- Эсенхан келбей сен келип,  
Эмгичекти деңкейип,  
Алдырып мөөрөй баарыдан,  
Биз турабыз күч келип,  
Кара кытай эли дейт,  
Күрөшкө түшүп бергиниң,  
Картайып кетип барасың,  
Көрөбүз качан эрдигиң? –  
Коңурбай, Жолой, Нескара,  
Эп келиптир буларга,  
Оронгуда чама жок,  
Эми карап турарга.  
Кармаса жиптей чойулган,  
Койо берсе чогулган,  
Караса нечен кубулган,  
Белине темир курчанып,  
Буулумду кийип шымданып,  
Белден өйдө кийим жок,  
Ортого келип олтурду,  
Орто тоодой даңкайып.  
Колу -бутун карасаң,  
Чынардай бар тарбайып,  
Үстүңкү ээрди  калбайып,  
Астыңкы ээрди шалбайып,  
Өтөктө жатып жуушаган,  
Кара атандай дардайып,  
Эки эмчеги бултулдап,  
Эки эне эмген танадай,  
Эки бети томтогой,  
Баспаган бечел баладай,  
Ортого чыккан ошону,  
Тик багып элдер карабай.  
Менменсиген көп баатыр,  
Караганга жарабай,  
Ортого чыкты бадырек,  
Таназарга түк албай.  
Арстан Манас акырып,  
Алптын барын чакырып,  
Келбей калган алп болсо,  
Атайын киши чаптырып,  
Чогултуп келди барысын,  
Бирин койбой таптырып.  
-Балбанга билин салгының,  
Абаке, муну жактырып.  
Каруусу жогу барбасын,  
Каран түндү салбасын,  
Балбансып өзү барбасын,  
Барбайып жатып калбасын,  
Айланайын абаке,  
Абдан баарын байкагын,  
Жараганы ким болсо,  
Бурбастан аны калмагын, - 
Деп кабылан айтканда,  
Абаке Кошой карыйа:  
(Өзүнүн аты чабууда).  
Талкумандын тору атын,  
Туура тартты алдына.  
Ак сакалын жайкалтып,  
Абаң минип алыптыр,  
Алтымыш ашуун алп экен,  
Барысын байкап калыптыр,  
Буруттун эрин көрөм, деп,  
Нескара келип калыптыр.  
- Балбандыкка Эр Төштүк,  
Түшө турган эр экен,  
Барасыңбы Төштүк? –  деп, 
Абаң айткан кеп экен.  
- Бар десеңер барайын,  
Жалтангансып калбайын,  
Жер алдында жети жыл,  
Жаным тынбай күнү -түн, 
Жетимиш алпты бүт алып,  
Намыс кылып кармашып,  
Каран кылаар бирөө жок,  
Мени менен карашып,  
Жер үстүнө чыкканы,  
Жети айга таамай толо элек.  
Каным калган бир кашык,  
Этимдин бары көк жашык,  
Орунгу жыгып салбасын,  
Мүшкүл иш болуп калбасын, - 
- Ырас айтат баатыр, - деп, 
Андан өтүп кетти эле,  
Айкандын уулу Көкбөрү,  
Абаң ага жетти эле.  
- Чыгасыңбы, Көкбөрү,  
Оронгуга? –  деди эле.  
- Жыкпасаң мени айыпка,  
Чыга албаймын карыйа,  
Чыдабаймын чочконун,  
Чын заарына калууга,  
Ишенчим жок жерим бар,  
Сыныгы бар карымда,  
Чактап туруп айтпасам,  
Өзүмдү туштап алыма,  
Барыңды уйат кылбайын,  
Барбаңдап алып алды да.  
- Сыныгың болсо карында,  
Кыр аша албай кыркындуу,  
Жарабайсың сен анда, - 
Атын чу деп теминип,  
Андан өттү карыйа.  
Айдаркандын эр Көкчө,  
Алптыгы журттан бөлөкчө,  
- Оронгуга барып бер,  
Бул сапар намыс алып бер,  
Бел ашып бир сапар,  
Анда Көкчө муну айтат:  
- Олуйазада кишисиң,  
Үч жылы удаа кан кусуп,  
Өпкө оорулуу кишимин,  
Сак болсом да барбаймын, 
Ким чыдайт барып жанына,  
Ал окшогон айбандын?  
Оронгу улук дечү эле,  
Көрбөсөм да уккамын,  
Абаке Кошой, чыкпаймын, - 
- Жарым өпкө сен болсоң,  
Укпагамын мен болсом, - 
Андан өтүп баратып,  
Утур келди Акбайга.  
Он жетиде бала Акбай,  
Балбандык сыны бар Акбай,  
- Чыгасыңбы уулум? - деп,  
Тура калды хан Кошой.  
- Чык десең, аба, чыгамын. 
Кубатым жетсе жыгармын,  
Жыгылып калсам жаш чырпык,  
Ийилбестен сынармын,  
Эки түлөк боло элек,  
Кимге болор убалым? –  
Анда Кошой мындай дейт:  
- Акбай бала тың экен,  
Баатырлыгы чын экен,  
Өткөн күнү Нескара,  
Жаңы катын алып деп,  
Сынаганы чын экен,  
Солкулдак жумшак тарамыш,  
Ого бетер балпылдап,  
Күндө тердеп былчылдап,  
Болбой калган чак экен.  
“Бирден- бирден элдерге,  
Айып койуп өткөндө,  
Оронгудай кары экен,  
Абакемдин ошого,  
Чыгаар көөнү бар экен” - 
Деп ойлонуп кабылан,  
Бастырып барып алдынан:  
- Айланайын абаке,  
Жарым күн өтүп баратат,  
Чыккан балбан канаке?  
Мен барайын дегенге,  
Оозум барбайт теги эле,  
Жөө күрөшүп көрбөпмүн,  
Ушул күнгө келгенче,  
Аттуу болсо балбаным,  
Чыкпайт белем мен эле,  
Өзүңдөй кары Оронгу,  
Ылайык көрдүм сизди эле - 
Кабыландан кеп угуп,  
Барбаймын, деп айтпады.  
Барайын, деп, басканы,  
Теңтуштар келип чогулуп,  
Кийимин чече баштады.  
- Эки түрлүү кебим бар,  
Келбеттүү көкжал, угуп ал.  
Катындын бели бош эле,  
Күрөшкө чыксам кийерге,  
Күдөрү шымым жок эле,  
Жаштардын баары тил албай,  
Сен жумшасаң баргын, деп,  
Чечинип жатат туралбай.  
Капшыра кармап чоң калдай,  
Каткан тери айрылып,  
Олтура калып жүрбөйүн,  
Ошондо өйдө туралбай,  
Бир кебим айтаар бул эле,  
Жана бири кебимдин,  
Кыйчылдак тери бар эле,  
Оморушта белимдин,  
Беш -алты тың балдарга, - 
Ушалатып бергиниң.  
Жаза албаса кармалап,  
Чогулуп калган желимди,  
Кыйчылдак болгон теримди,  
Унутуп калбай эске ал,  
Менин айткан кебимди,  
Коржоңдоп калмак бек кармайт,  
Булкуп -силкип белимди,  
Тарата кармап желимди,  
Сеп алып жаным калганда,  
Уктап кетсем мемиреп,  
Тоңкойтуп таштап кетпесин,  
Чокумдан мени тебелеп.  
Кыйкырсаң кулак угабы,  
Кармаса уйку кумары?  
Эр кишиге белектир,  
Бир чочутуп ийгенге,  
Бир шилтем найза керектир,  
Унутуп калба, туйгунум,  
Абаңдын кеби керээздир, - 
Аңгычакты чыгууга,  
Саймалуу сары шым кийип,  
Самсыган жорго ат минип,  
Салып Көкчө келиптир,  
Агеркеч ишмер катын, деп,  
Абаң угуп жүрүүчү,  
Шымын сурап кийиптир,  
- Керек болсо сизге, - деп,  
Чечинип Көкчө бериптир.  
Алып көрүп алп Кошой:  
Бир-эки булкса айрылбас,  
Үч булкканга чыдабас,  
Кеткен экен көп жумшап, - 
Айтып кийсе абаңдын,  
Балтырынан өткөндө,  
Кара санга жеткенде,  
Чытырап батпай турду эле,  
- Тартып кийиң бекем, - деп,  
Көкчө чуркап барды эле,  
Чытырата тартканда,  
Чычылып чыгып кетти эле,  
Уйалып Көкчө томсорду,  
Унчукпай кетип жоголду.  
Ошол кезде кабылан,  
Ойуна алып жаргактан,  
 
- Байагы шым барбы? - деп,  
Сурап калды ажыңдап,  
Сууруп келди бир шымды,  
Көрпөчөнүн астынан,  
Алп Манас барбаңдап,  
Көтөрүлө дардаңдап,  
Алып барып Кошойго:  
- Абаке, кийип көрчү, - деп,  
Кандагайды сунду эле.  
Кармап Кошой караса,  
Көрүнүшү башкача,  
Көз тайгылткан тамаша,  
Эчтемеге окшобойт,  
Байкап Кошой аңтарса,  
Алда кандай буйум, деп  
Карап абаң таңданып , 
Кийип жаткан кезеги,  
Багалеке бут салып,  
Карасанга барганда,  
Жүрбөдү буту шыкалып.  
Ошондо Манас кылчайып:  
- Каныкейди чакыр! - деп,  
Ачуусу келип үн салып.  
Каардуу Манас турган чак,  
Көзүнөн жалын -от жанып.  
Жетип келди Каныкей, 
Акырын басып суйкайып.  
Бетине жоолук бүркөнүп,  
Карысы бар, ачы бар,  
Көз тиет деп чүмкөнүп,  
Келбейт эле бул жерге,  
Арстан келсин дегенде,  
Кара жанга күч келип,  
Каныкейди каардап:  
Берген күнү бул шымды,  
Сен айткансың көп мактап,  
Алып келе калыпмын,  
Мындайын билбей далбактап…  
Камынтпай Каныш алдырап,  
Ушул аштын болоорун  
Алдын болжоп билгемин,  
Ар качан абам кийет деп,  
Атайы арнап тиккемин.  
Болжодуң, кантип аны? –  деп,  
Жолборсум айтат экен –  деп,  
Сайган жерин билгизбей,  
Ичине бүйрө тиккемин.  
Арстаным, керип, тартып кө р, 
Андан кийин тилдегин, - 
Жаалы чыгып кабылан,  
Чамынып калган абыдан,  
Айанып калар жери жок,  
Айра тартып салуудан.  
Ажыбай алып бериптир,  
Капшыра кармап кашаттан,  
Абыдан баатыр кериптир,  
Тырс деген жиптин тайыны жок,  
Далбырап шымы кеңиптир,  
Көрүп туруп ошон у, 
Ашыга Бакай келиптир,  
Манастын алып колунан,  
Хан Кошойго бериптир.  
Тартып кийсе абакең,  
Татыгы менен бап келди,  
Чак келгенде абаңа  
Каныкей ыйлап жиберди,  
Көзүнүн жашын имерди,  
- Зайыбың канча, Манас? - деп,  
Кошой сурайт бир кепти.  
Калчадан алдым бир кат ын, 
Калмактан алдым бир катын,  
Букардан алдым бир катын,  
Баш -айагы үч катын.  
Букарлыктан мына бул  
Шым жасаган мына шул,  
Анда Кошой мындай дейт:  
- Букардын кызы болгондо,  
Өз уругум турбайбы,  
Чоң атам Ороз өткөндө,  
Жыйырма миң үй менен,  
Үч бай көчүп кетти эл е, 
Өзүбүздүн элден, –  деп,  
Таалайың артык, арстаным, 
Жараткан сага берген, - деп,  
Чүмбөтүң алып, чырагым,  
Жакыныраак келгин, - деп. 
Эмгичекти куу туйак,  
Туубай жүргөн  мекен! - деп.  
Башынан алып чүмбөтүн,  
Кошойго салып нур бетин,  
Эки колу боорунда,  
Келиндиктин жолунда,  
Абаң Кошой карыйа:  
- Бир жеринде жакшынын,  
Кемтиги болот ар качан,  
Куруп калган Каныкей,  
Кара сурдун сулуусу,  
Катындардын нурдуусу,  
Ургаачынын мыктуусу,  
Узун чачтын ыктуусу,  
Кең көйнөктүн тазасы,  
Зайыпзаттын баашасы,  
Кежиге чачы жүн менен,  
Кешигинен эмгеги –  
Кейиши мунун көп экен!  
Төбө чачы жүн экен,  
Туубас болчу неме экен!  
Асылынан азабы,  
Арбын болчу күң экен,  
Ургаачынын узу экен,  
Өзү хандын кызы экен,  
Маңдай сөөгү дөң экен,  
Арылгыс шору көп экен.  
Сыртына өтө кайкы экен,  
Арстандан калганда,  
Таалайы мунун тайкы экен!  
Өмүрү узун, шору көп,  
Жыргалынан кору көп,  
Ушул айып болбосо,  
Бендеден пери туулуптур, - 
Мындай Кошой айтканда,  
Көзүнүн жашы он талаа:  
- Кудайдан сурайын бир бала.  
Батаңыз тийип бир жакка,  
Төрөп алар күн кана…  
Токтоно албай буркурап,  
Каныкейди ким көрсө,  
Чыдай албай Кошойдун.  
Бузулуп, сөөгү быркырап:  
- Жоолугуң салгын мойнуңа,  
Куруп калган куу туйак,  
Батамды сага берейин,  
Бир Алладан  мен сурап, - 
Абаң Кошой карынын,  
Кызматына каныштын,  
Мойнуна курун салганы,  
Кыбыла карап эр Кошой,  
Алаканын жайганы.  
Алтымыш уруу, көп алаш,  
Аламан колун көтөрдү,? 
…Мусулман кантип атат, - деп,  
 Каапыр да колун көтөрдү.  
Колунун учун имерди,  
Бата кылып жиберди,  
Абакеңдин батасы,  
Тийгенин абаң билгени,  
Касиеттүү абакең,  
Кылчайбай алдын караса,  
Каныштын алды жер чаңдап,  
Жерден чыккан топурак,  
Тегеренип айланып,  
Уйулгуп барып токтоду.  
Жалындап кызыл чок болду,  
Күлүмсүрөп абакең:  
- Сүйүнчү, арстан, маа болсун.  
Тууруңа туйгун куш консун,  
Ардактап сүйгөн жалгызды,  
Семетей атын койорсуң,  
Аз кечигип төрөйсүң,  
Узун болуп өмүрү,  
Көп жашасын, өлбөсүн! - 
Деп абакең, кайра тартканда,  
Каныкей кайра тартканда,  
Арстан Манас айтты анда:  
- Күлдүрдүн уулу Алыбай,  
Серек менен Кутубай,  
Сен үчөөңөр тың балдар,  
Абакеңдин карчытын,  
Ушалап бирге салыңар,  
-Келдиңерби, балдар? - деп.  
Үстөмөндөп жатыптыр,  
Алакан менен абаңды,  
Салмак менен басыптыр,  
- Оо, кагылайын, жаш балдар,  
Чыгып тепсеп багыңар,  
Бирине бири көз шилтеп  
Катар чыга калыптыр.  
 
Абаңдын жели күч экен,  
Жону талаа түз экен,  
- Түшпөдү мага салмагы,  
Чиркей болуп калганбы,  
Кесек иттер, тепсе! –  деп,  
Абаң айтып салганы.  
Ажыбай, Мажик барыптыр,  
Бешөөлөп тепсеп алыптыр,  
Ошол кезде Нескара  
Ал жерге барып калыптыр:  
- Тепсетип, Манас, чалыңды,  
Өлтүрүп туруп биздерге,  
Бересиңби аныңды?  
Аңдап Кошой алыптыр,  
Ордунан тура салыптыр.  
Ушул турган бойунча,  
Ортого жетип барыптыр.  
Ортодогу Ороңгу,  
Урсун кудай ошону:  
- Эртеден, Кошой, жоо каалап,  
Кандай айла табаарсың,  
Кайра артыңа кылчактап?  
Келбеген менен чараң жок,  
Баргының десе хан жумшап.  
Ороңгу чыкты дегенде,  
Оройуң сенин учкандыр.  
Оозуңа келип жүрөгүң,  
Өлбөй жаның чыккандыр?  
Тиригиңден өмүрүң,  
Көрүнүп көзгө тургандыр? - 
Деп ошентип турганда,  
Абаң Кошой айтты анда:  
- Сен коркутуп, мен коркуп,  
Качандан бери  эр болдуң?  
Эчен жыл жүрүп мааналап,  
Сөзүң менен тең болдуң.  
Сен экөөбүз чамалаш,  
Отуздарда бар чакта,  
Бул кайратың ошондо,  
Калган эле кайакта?  
Көзүр калмак сен белең,  
Көрбөгөн Кошой мен белем?  
Алты сапар беттештик,  
Качан мага тең элең?  
Төрт сапары көрүнбөй,  
Качып кеткен сен элең.  
Кечээкини унутуп,  
Бүгүн мындай дээр белең?  
Нарындагы урушта,  
Кокуйлаткан мен элем,  
Оодара сайган артыңдан,  
Ушул Кошой мен элем.  
Хан болгондо дардайып,  
Унутупсуң, айбан сен.  
Коржоңдогон калмак, - деп,  
Колпороң өскөн акмак, -деп.  
Арыштап басып барганы, 
Олураңдап Ороңгу,  
Кобо калып кармады,  
Олуйа Кошой абаңдын,  
Айанар жери калбады.  
Колдорун катуу салышты,  
Ача кармай алышты,  
Көөдөн менен тирешип,  
Буттары жерде жирешип,  
Жан айабай күрөштү,  
Булкуп -силкип имерип,  
Бута атымча жерлерге,  
Ыргытышып жиберип,  
Айкырышып шилтешип,  
Айабай жанга күч келип,  
Белден бура кармашып,  
Күркүрөтүп айлантып,  
Кошо көбөт жармашып.  
Күнү - түнгө айланды,  
Эсеби жок шам жарып,  
Банус чырак элде бар,  
Карыса да кайраты,  
Абаң Кошой элде бар.  
Кээде үнү угулат,  
Кээде үнү угулбайт,  
Боз чалмалап топурак,  
Тери менен жуурулат.  
Буларды көрүп турушуп,  
Менменсинген далайдын,  
Заманасы куурулат,  
Дене бойдон аккан тер,  
Күн жаагандай куйулат.  
 
Беттешип барган бендеден,  
Бул экөөндөй ким чыдайт? 
Көрөгөчтөн ылгашып,  
Көрүп кел деп жумшашып,  
Көздөрүнөн жаш агып,  
Сакалдарын ыргашып,  
Кары менен кармаса,  
Бойу бойго тирелип,  
Буту тийген жерлери,  
Нак буурусундай жирелип,  
Жердин бети тытылып,  
Чөптүн көбү кырчылып,  
Былкылдак саздаң жерлерден,  
Чыпылдаган суу чыгып,  
Кимиси жыгып, ким калат,  
Уйкусу келип чыдабай,  
Далайы аттан жыгылып.  
Абакеңдин бел жели ,  
Ороңгу калмак мыкчыса,  
Сүйгөндөй болуп бир жери,  
Кырчылдагы басылып,  
Абаңдын жарпы жазылып,  
Мемирек кирип денеге,  
Уйкусу келип басынып,  
Ар канча бардап тиктесе,  
Көзү кетпейт ачылып.  
Күн шашке мезгилинде,  
Кошуун тартып абакең,  
Көшүп уктап калыптыр,  
Капилет басты муну деп,  
Күркүрөгөн Ороңгу,  
Так көтөрүп алыптыр,  
Көрүп каапыр Жолой дөө,  
Үйдөй болгон бир ташты,  
Нескара, Коңур алдына  
Томолотуп салыптыр.  
Көтөрүп алып Кошойду,  
Талпагын ташка чабууга,  
Ороңгу жакын барыптыр,  
Ошол кезде шер Манас,  
Кошойдун айткан бир кебин,  
Эми эсине алыптыр.  
Калкамандын кара атын,  
Камчыланып калганы,  
 
- Карма, Кошой, карма! - деп,  
Алчыланып алганы,  
Ар канча салса акыры,  
Аны Кошой туйбады,  
Жаш баладай  шолоктоп,  
Ого бетер уктады,  
Ойготмокко эр Манас,  
Найза менен Кошойду,  
Көнөктөй этин бөлүнтүп,  
Жыра сайып таштады,  
Ачылып көзүн умачтай,  
Ташты көрүп шашканы,  
Ойготпосо анчалык,  
Абакеңди Ороңгу,  
Ташка чаба тас калды!  
Найза тийген эт ооруп,  
Агып барат кан оргуп,  
Ошондо абаң ойгонуп,  
Ачуусу менен бек кармап,  
Айагы жерге тамандап,  
Астыртан өйдө көтөрүп,  
Төбөсүнөн артылта,  
Аркасынан таштады,  
Жетимиш төрттө абаңдын,  
Кайратты тоодон ашканы,  
Бура тартып абакең,  
Башынан аттай басканы.  
Аттап өтүп баратып,  
Чыкыйга тээп таштады,  
Көрүп туруп ошондо,  
Чырды Коңур баштады:  
- Балбан жыкмак бар эле,  
Баш аттамак кайда эле?  
Баш аттасын шашылып,  
Башка тепмек салт беле?  
Буруттар жөнүң ушундай,  
Башкача баркың бар беле?! - 
Коңурбай муну айтканда,  
Айкөлүң мындай деди эле:  
- Эки балбан күрөшүп,  
Өжөрлөнүп өчөшөт,  
Колу сынат, бут сынат,  
Ага кайдан чыр кылат?  
Күнөөлөнүп жөн эле,  
Чыр табасың сен калмак,  
Бура тартар калган жок,  
Бул экөөнүн шайманы,  
Боло ала албаган карынын  
Буту тийе тийгендир,  
Табасыңбы калбаны?  
Калбадан качаар жерим жок,  
Чындасаң, калча, чыга кал,  
Мындан башка кебим жок.  
Манжу менен кыргыздар,  
Балбаныңды чыгаргын,  
Ойундун арты улансын,  
Коңурбайдын адаты,  
Коржоктосо мен бармын! - 
Коңурбай атта зоңкойуп,  
Ичи жалын, от болуп,  
Эмне дейсиң, бурут, -деп,  
Кармашар шайы жок болуп,  
Айла издеп таба албай,  
Эки көзү бозоруп,  
Не болдуң деген киши жок,  
Нес болгондой томсоруп,  
Ок тийгендей бурала,  
Ордунан кетти козголуп.  
Кошойго тийген байгенин,  
Жайын уксаң, мамындай: 
Абаң мөөрөй алганы,  
«Ороңгуну жыкты деп,  
Жетимиштен ашканда,  
Жекеге Кошой чыкты» - деп,  
Айтылып калган ушул кеп.  
- Азбы, көппү байгеси,  
Ата уулу бөлүп алган, - деп,  
Абаң Кошой кубанып,  
Ага кошуп мындай дейт, - 
Байгени мурун кабылан,  
Берген мурун алдым, - деп,  
Алдында кийер шым алдым,  
Кыр аркамда кыйчылдак,  
Ушалатып калмакка,  
Кутулуп андан да калдым.  
Мындан кийин жекеге,  
Бир чыгарга мен бармын, - 
Бел оорудан кутулуп,  
Түз басып абаң калыптыр,  
Өзү айтканы чын экен,  
Эки байге алыптыр.  
Муну мындай таштайлы,  
Нескарага эр Агыш,  
Чыкканынан баштайлы.  
 
Манжулардын Нескара,  
Өзү түштү майданга,  
Кулач мойну узарып,  
Өкүмдөнүп турган чак,  
Үкүдөй көзү кызарып,  
Ийилбейт бели дүкдүйүп,  
Төбөсүндө чыккан чач,  
Бирден тарап үксөйүп,  
Мөөрөйдөн байге ала албай,  
Чөк түшкөндөй от күйүп,  
Алп мүчөлүү далдайып,  
Баштыктай мурду барбайып,  
Салынган кара кеңирдей,  
Карааны бар калдайып,  
Ортого чыгып олтурду,  
Оңолбогур заңкайып.  
Манжулардын Нескара,  
Эки айактуу, жумур баш,  
Бендеден чыккан бир балаа,  
Аркасынан караса,  
Эки далы айнеги,  
Тай чабуучу бир талаа.  
Жолум үйдөй башы  бар,  
Жаткан иттей кашы бар,  
Толгон кези бул доңуз,  
Кырк бештерде жашы бар.  
Карарып өңү бузулуп,  
Ачууланып, сурданып,  
Эр күрөшүү, жамбы атуу,  
Баарысынан куру калып,  
Кабагы карыш салынып,  
Карадан чапан жамынып,  
Каарына алыптыр, 
Кармаганды жутчудай,  
Кабылганды урчудай,  
Ортодо турат калдайып,  
Таш дөбөдөй даңкайып,  
Манжалары белгилүү,  
 
Чоң устундай байкалып.  
Анда Манас муну айтат:  
- Абам Кошой карыганда,  
Жарап салды намыска,  
Ак чач болгон абышка:  
Кыйыктанбай чыга кал,  
Кимиң болсо барышка! - 
Анда Бакай муну айтат , 
- Асылым Манас, - деп айтат.  
Чыканактай эр Агыш,  
Көкөтөй кызы Көкмончок,  
Алгалы жүрөт, - деп айтат.  
Сөөбү ушак болсо да,  
Нескарадан кем эмес,  
Бүткөн бойу тарамыш,  
Чымырканган эр эле,  
Чыкса Агыш чыга алат, - 
Кабылан карап калыпт ыр, 
Алты -жети чоросу,  
Аттарга камчы салыптыр,  
Көкмончоктун чатырга,  
Чаап жетип барыптыр.  
Кулетендин эр Агыш,  
Кызды жандап кылаңдап,  
Кыргыектей сыланат.  
Келинди көрсө керилип,  
Кеп сүйлөбөй эринип,  
Катынды көрсө кампайып,  
Катарга албайт тегеле.  
Көкмончоктон кырк котчу,  
Баары кыздан болуучу,  
Агыш барып ал жерге,  
Жеңеден таап жетини,  
Балдыздан таап нечени,  
Көкмончоктун чатырда,  
Жаткан экен жайкалып,  
Арак сунуп кыз балдар,  
Кериле басып чайпалып,  
Бозуул кебин баштады:  
- Угуп турган, эр Агыш,  
Хан Манас бизди жумшады,  
Нескара чыкты балбанга,  
Чыгармак болду сени ага.  
Хан катарда жок болуп,  
Не кылат деп чатырда,  
Чындап уйат болбосун,  
Эми киши чаптырса, - 
Угуп Агыш алдырап,  
Бадана тону шалдырап,  
Барбагын деп айта албай,  
Көкмончок калды жалдырап,  
Уйалып келген эр Агыш,  
Манаска айтат жабырап:  
- Чукулга өтө тың элем,  
Узакка анча жок элем,  
Кармаганда Кошой эле,  
Каткырыкты салчу элем,  
Кабуусун таппай кармаштым,  
Далайга жүрүп калчы элем.  
Оорагың бар арстансың,  
Айбатта журтту баскансың,  
Оозумда тишим жаркылдап,  
Күлүп берсем шалкылдап,  
Ачуу үндө баркылдап,  
Эки-үчтү тартып жибергин,  
Камчы менен жакындап, - 
Кепти айтып алп Агыш,  
Баштады барып чайкалыш. 
Нескара өтө чоң эле,  
Адамдан чыккан зор эле,  
Ыргытып ийет жөн эле.  
Мышыктай Агыш айактап,  
Жана келип жармашат.  
Мас болгондой шылкылдап,  
Күлкү кыстап баратат.  
Күн чачырай алышкан,  
Бешимге калды жакындап,  
Арстан Манас акырып,  
Катуу сүйлөп бакылдап:  
- Күрөшүп жүрүп күлгөндү  
Ким көрүптүр сендейди?  
Жыгылар болсоң тырмышпай,  
Байгени анда бер! - деди,  
Шыңкылдай берсең ушинтип,  
Кыргыздан намыс кетпейби? 
Кошой алды үч күндү,  
Бүгүнкү күн кеч болду! –  
Деп арыстан кезенди,  
Качырып келип  кабылан,  
Экини чаап жиберди.  
Ана-мына дегенче,  
Ачып көздү жумганча,  
Эти ачышып жан ачып,  
Нескарадай чоң дөөнү,  
Чалкасынан таштады,  
Кыйган терек баштанып,  
Нескаранын жатканы,  
Кайра басып баратып,  
Нескара башын аттады,  
Өтүп кетип баратып,  
Агыштын ушул айтканы:  
- Күйөө болуп, кыз жандап,  
Күлкүм менин кана элек,  
Байгеге сайган мал -пулуң,  
Керек эмес ушунуң,  
Кимиң алсаң, аның ал,  
Чатагы жок бөлүп ал,   
Сенин камчың болбосо,  
Жыга албайт элем, кабылан,  
Көбүрөөгүн өзүң ал,- 
Агыштан угуп бар кепти,  
Байгени бөлүп эл кетти.  
 
 
Ырчы уул атка мингени,  
Ырын баштап ийгени:  
- Айактап жөө күрөш,  
Бар ойунубуз түгөдү.  
Эр сайышуу мөөрөй бар,  
Баатырларың ылгап ал,  
Көп кечикпей чыга кал! –  
Кабар угуп камынып,  
Жыңзы ташын тагынып,  
Кебез өтүк, кең белбоо  
Келбеттүү чочко Коңурбай,  
Бели кындай, бети айдай,  
Белдүү чочко Коңурбай,  
Жанказандай башы бар,  
Өңөргөн койдой кашы бар,  
Жаркыны көккө тартылган,  
Башында көөхар ташы бар,  
Чоңдугу төөнүн нарындай,  
Толкуну көлдүн шарындай,  
Аркасында айдары,  
Тору айгырдын жалындай,  
Көзү көлдүн буткулдай,  
Көрүнгөндү жуткудай,  
Мурду тоонун кырташтай,  
Муруту чөлдүн камыштай,  
Сакалы саадак кабындай,  
Жакшы чыккан муруту,  
Чоң балтанын сабындай,  
Көзү аскардын жалындай,  
Бат атарын койундап,  
Алгарасын мойундап,  
Алтындуу саадак жаркылдап,  
Чоң кисеси шалпылдап,  
Көргөн жанды каратып,  
Көркү менен таңдантып,  
Алдындагы кара атты,  
Найдай кылып жаратып,  
Алгарасын аргытып,  
Артына чаңын баргытып,  
Кырк жайсаңы жанында,  
Айбаттанып башкача,  
Коңурбай өзү жөнөдү,  
Ат сайышка барууга.  
Коңурбай чыкты деп угуп,  
Айкөл Манас баатырың,  
Токтоно албай удургуп,  
Хан Кошойдон сурады:  
- Кайсы атты минем? –  деп,  
Аркасынан бурулуп,  
-Калкамандын кара аты,  
Толкумандын тору аты,  
Токтобой турат суурулуп,  
Калкамандын кара аты,  
Картайып калган чагы экен,  
Карт муун болгон мал экен,  
Кара жолтой жагына ,  
Чалып калган дагы экен:  
Толкумандын тору аты,  
Өзү толук мал экен,  
Эр сайууга көп минип,  
Болбой калган мал экен,  
Күч келтирип сайышта,  
Деп Кошойдун сын берип,  
Айтканы таамай так экен, - 
- Билбей калган экенмин,  
Мурдараакта ой таппай,  
Мына калдым ушинтип,  
Минерине ат таппай!  
Чаппай койбой Кула атты,  
Ат байгеси курусун,  
Коңурбайдын чыгышын,  
Билбей калып турушун! –  
Аккуладан айрылып,  
Кабылан Манас кайгырып,  
Айласын таппай турганда,  
Анда Ажыбай мындай дейт:  
- Сиз минерге бир атты,  
Кечээ көрдүм эле, - дейт,  
Айдаркандын тобунда,  
Калмак ээр жонунда,  
Чыйкандай кызыл жээрде ат,  
Байлалуу турат кадаада,  
Алмамбеттин аты окшойт,  
Укмуштан уккан кабарда,  
Кызыл түктүү пил экен,  
Кызымталдуу жылкы экен, - 
Ажыбайдан кеп угуп,  
Тура албай баатыр токтолуп,  
Калкамандын кара атын  
Камчыланып шарт койуп,  
Ажыбайды котчу алып,  
Атты көздөй оң тартып,  
Айдаркандын элине,  
Арстан Манас  жеткенде,  
Кадаада турган закыйып,  
Жээрде атты жаратты,  
Кыраан Манас башкадан,  
Кимдики деп айтпады.  
Байлалуу турган мамыда,  
Чечип жээрде атты алды.  
Кылжейрен неге чабылбайт,  
Мунун жайын айталы:  
Кытайдан келген Алмамбет,  
Кордук көрүп Коңурдан,  
Шекшине ойлоп  ар жактан,  
“Кыл тулпардын бардыгы,  
Ат чабууга кетти, - деп,  
Эр сайышат ар качан,  
Коңурбай чыкса кокустан,  
Мен чыксам, - деп, - огуздан”  
Алып калган жээрде атты.  
Бир акылы Алмамбет,  
Коңурбай чапса кара атты,  
Чапмак болчу жээрде атты,  
Коңурбай чаппай кара атты,  
Ат чабуунун алдында,  
Коңурбай киши жиберип,  
Каратып турган жээрде атты,  
Чабылбай калды дегенде,  
Коопсунуп Алмаңдан,  
Алып калган кара атты.  
Коңурбайга чыгам деп,  
Мамыда турган болучу,  
Алакеңдин жээрде аты.  
Үч борум чатыр тиктирип,  
Эч кишиге билгизбей,  
Шыпшайдардан шекинип,  
Алмамбет жаткан бекинип.  
Алеңгир жаа, сур жебе,  
Алакеңдин колунда,  
Оозу менен жээрде атка,  
Кастык кылган ким болсо,  
Атмак болчу ойунда.  
Атты Манас чечкенде,  
Жетелеп жөнөр кездерде,  
Сур жебе огун кездеди,  
Чындап Алмаң тиктеди:  
“Унчукпай келип ат чечкен,  
Кандай көзүр эр?” -деди,  
Жааны чойуп баратса,  
Бир кол келип кайыптан,  
Колунан кармай кетти эми! 
Акылы артык Алмамбет,  
Айттырбастан билди эми,  
Көргөн эмес, угуучу,  
Кыргызда Манас дегенди.  
“Аккула чаап байгеге,  
Сайышка минип чыкканы,  
Атайын өзү келгенби? 
Ушул кезде болжолу,  
Отузга чыкпай жаш экен,  
Арбак берип ак таалам,  
Ушунча элге баш кылган,  
Колумдан менин кармаган,  
Колдоочусу экен, -деп,  
Жакшы жаман иштерин,  
Жолдоочусу экен, - деп,  
Ат меники, бербейин, - деп,  
Айтышым болбос экен, деп, - 
Көрүнөө болду бир шумдук,  
Түбү кандай болор?” - деп,  
Ойуна алды ошондо,  
Ойрон Алмаң эчен кеп,  
Колун булгап чакырды:  
- Ат алгандын чоросу,  
Бура тарткын бери кел, - деп,  
Жетип келди Ажыбай,  
Карткүрөң менен тепеңдеп,  
Сурабай чечип жетелеп?  
Анда Ажыкең мындай дейт:  
- Ат кадырын эр билет,  
Эр кадырын эл билет,  
Жакыптын уулу жаш Манас,  
Кадырымды билээр деп,  
Майданга чыкты Коңурбай,  
Мен сайышка минем, - деп,  
Ойунда болуп ушул кеп,  
Сурабай алды жетелеп,  
- Деп Ажыкең айтканда,  
Алмамбет айткан бул бир кеп:  
- Тилиң таттуу, кебиң жай,  
Ыкчыл  жигит экенсиң,  
Аккуланы чапты деп,  
Алгараны бек кармап,  
Алооке уулу жатты деп,  
Кылжейрен алып калгамын,  
Сайышка минсем бекен, деп,  
Бербей койсом атымды,  
Баатырдын шагы сынар, - деп,  
Бул бойдон минсе арстаның,  
Өзүмдү да, атымды да,  
Жаманатты кылар, - деп,  
Арам өлсүн Кылжейрен,  
Асыйы кыркта бар эле,  
Карт муун болгон чагы эле,  
Сөөгү каткан Кылжейрен,  
Бир алар тери бар эле,  
Эби болсо, сиз, жигит,  
Төрөгө жетип ат минип,  
Айабай атты тердетип,  
Алты катар аң келсе,  
Же алты арыктуу жер келсе,  
Кыйгабай туура чапкыла.  
Туйагын какпай аттаса,  
Анан минсин сайышка,  
Аркан бойу жар келсе,  
Адырдан өйдө чыккыла,  
Кыл жалынан кармаба,  
Токуму бышык жонунда,  
Куйругун жарга чаппаса,  
Анда минип чыккыла.  
Алооке уулу Коңурдун,  
Айласы көп Комурдун,  
Абыдан жайын уккула,  
Алгарасы Коңурдун,  
Айбандан башка мал эле,  
Анча -мынча кишиден,  
Арбы арты ал эле,  
Агайар деген жашыруун,  
Бир кишиси бар эле,  
Жер кучактап кынтайып,  
Алты кабат аркан, жип,  
Мөшкөй жибек тарткан жип,  
Ок өтпөс буулум шымынын,  
Аласынан өткөрүп,  
Тартып алып жүрчү эле,  
Алгарадан кыйшайса,  
Ээрден көчүк бултайса,  
Жыгылган менен тең эле,  
Ачык жолу шар болсо,  
Ал кайраты бар болсо,  
Алла өзү жар болсо,  
Ак олпок тону бек болсо,  
Алмамбет айткан эп болсо,  
Кезектешип, сайышсын,  
Келер ишин карасын,  
Көмөрө сайып кулатса,  
Алгара кууп барбасын,  
Жетимиш алп, кырк жайсаң,  
Арасында калбасын,  
Кытайлардын Жойкара,  
Андан күмөн кылбасын,  
Алмамбет бар мында деп,  
Ашкере билем алып калмак,  
Аралап элге барбасын.  
Арамдык кылып баратса,  
Абайлап турчу мен бармын,  
Алмамбет айткан кептерди,  
Айкөлүң Манас байкасын, - 
Ажыкең кайра чапканы,  
Ат жетелей бараткан  
Арстанына айтканы,  
Айкөл Манас, Ажыкең  
Адырды барды аралап,  
Ат тердетип, чапкылап,  
Аңга салды ат сынап,  
Алоолонгон кезинде  
Агыны алты бутача,  
Адырдын аңы капташат,  
Арстаның минип алыптыр,  
Атын аңга салыптыр,  
Арка буту илинбей,  
Аттап чуркап калыптыр,  
Ээрчип басып артынан:  
- Маа берсеңиз,  арыстан,  
Айнектей түзгө салайын,  
Айабай терин алайын,- 
Ажыкең айтып ийди эл е, 
Арстан анда мындай дейт:  
- Сыныма толду Кылжейрен,  
Барган сайын кызыган,  
Калбыр өпкө, жез канат,  
Ашкере тулпар мал экен,  
Сайышар жерге баргынча,  
Камчыланып жөнөдү.  
“Манас чыгат экен” –  деп,  
Малдын баары элеңдеп,  
Мойнун өйдө созушуп , 
Кулактары делдеңдеп,  
“Эки баатыр кармашса,  
Кайсысы жеңээр экен” –  деп,  
Чымчык болуп быжылдап,  
Турган эле чуулдап.  
 
- Эп келбейт экен токум, - деп,  
Алып келип жээрде атка,  
Аккаңкыны току, - деп,  
Алаштан чыкты эр Манас,  
Ата журт элден бата алып,  
Аттанганга  арстанга,  
Адамдын баары таң калып,  
Айкөлүң сыны бир башка,  
Алатоодой заңкайып,  
Алдында минген Кылжейрен,  
Кең соорусу даңкайып,  
Аккүбө тонун жамынып,  
Ак жолборстой чамынып,  
Алда канча түр чыгып,  
Айбаттанып сүр чыгып,  
Аркасынан арстандын,  
Айдар кара жал чыгып,  
Карагандан жан чыгып,  
Кармагандан кан чыгып,  
Кылжейрен менен болкойуп,  
Чоң ополдой зоңкойуп,  
Сырнайза колдо койкойуп,  
Нөөкөрү бутта чойкойуп,  
Көзүнөн жалын төгүлүп,  
Көптөн чыкты бөлүнүп,  
Ээрчий чыкты кырк чоро,  
Топтуу караан көрүнүп.  
Беттешер жерге барганда,  
Арстан мойнун бурганда,  
Кыргыл баштап кырк чоро,  
Кыраандар бары калды анда.  
Коңурбайдын кырк жайсаң,  
Кошо ээрчип бир барган,  
Жалгыз өзү Коңурбай  
Желип  чыкты арадан.  
Айкөл Манас анда ойлоп,  
Албан түрдүү көп ойлоп:  
“Алоокенин  калдайга,  
Алдында кезек берейин,  
Арманы жок болсун,  
Деп,- аркада калып ар убак,  
Абдан жаман болду” - деп, 
Ал кезегиң, Коңурбай,  
Аңтара сайсаң жыгылдым,  
Аңтара сайып албасаң,  
Анда кезек бергин! –  деп,  
Баатыр Манас чамынып,  
Туруп берди камынып.  
Алп Коңурбай алактап,  
Эки буту салактап,  
Алдындагы Алгара,  
Арышын жайып дардактап,  
Албарска учун сугарган,  
Учундагы темири,  
Кытайдын кызыл курчунан,  
Бөрү тили чыгарган,  
Сайганын тешпей калбаган,  
Заары учуна ойногон,  
Сайганы жакшы болбогон,  
Көң түпөк найза карманы п, 
Нар кайратын бойго алып,  
Аркасында кара аттын,  
Буркураган чаң калып,  
Кетемин деп, келатат,  
Сайган жерден жанды алып.  
Күүлөп найза сундуруп,  
Күркүрөгөн бул найза,  
Күүсү кулак тундуруп,  
Күүсү менен кара аттын,  
Көк жал шерге найза уруп,  
Таш муштаган эмедей , 
Кайта кагып так этип,  
Учундагы темири,  
Учуп кетти жарк этип,  
Кебелип койбойт кара көк,  
Жел соккондой солк этип.  
Темири сынган эл көрдү,  
Учуп жүрөт зыркырап,  
Найзанын нечен бөлүгү,  
Ободой барат чыркырап,  
- Кезегиңди бергин, - деп,  
Келбеттүү көк жал жөнөдү . 
(Көзүңө алар бекенсиң,  
Көчүп барган дөбөнү?)  
Кара аты менен калдайып,  
Кара тоодой далдайып,  
Койнундагы алтын бут,  
Ала койуп колуна,  
Ишимди өзүң оңдо, - деп,  
 
Көкө теңир колдо, - деп,  
Канча миң калмак жыйылып,  
Оңколошуп, жыгылып,  
Коңурбайдын колунда,  
Кудайына сыйынып,  
“Көкө теңир колдойт, - деп,  
Манасты Коңур койбойт, - деп,  
Манас деген бул бурут,  
Томолонуп сойлойт, - деп,  
Жаш Манасты бул Коңур,  
Жазгы талдай болжойт” –  деп,  
Чуркураша кетишти.  
Кичиртип келди Нескара,  
Эчен албан кечилди:  
- Дубаңды окуп, бата кыл,  
Сактагыла тигини,  
Кокустан болсо адысе,  
Калтырбай кырам бириңди!  
- Деп, бакырып Нескара,  
Калмак, кытай, манжуга,  
Шибе, солон, анжуга,  
Тар болуп турат кең талаа.  
“Колдо, кудай, колдо, - деп,  
Коңур ишин оңдо –  деп,  
Каарына ханымдын,  
Кашайтып бизди койбо”, - деп,  
Тилек тилеп чуулдап,  
Ыйлап турду буркурап.  
Майданга келип оңбогур,  
Баатыр Манас арстандын,  
Кезегин берип туруптур.  
Кылжейренди сыздатып,  
Манастап ураан чакырып,  
Алооке калдай уулуна  
Арстан кирди качырып:  
Касиеттүү Сырнайза,  
Сайганын тешпей калбаган,  
Таш муштаса жанбаган,  
Ай-ааламдын элинин,  
Айдыңын уккан даңдаган.  
Мингени тулпар Кылжейрен,  
Бото көздүү келишкен,  
Ары- бери ойнотуп,  
Жаңы асыйдай элирген,  
Сээри бийик, омоктуу,  
Өтө сонун мал экен.  
Ортодо турган Коңурду,  
Опол тоодой доңузду,  
Айкөл Манас кабылан,  
Капталдан ары бир койду.  
Катар -катар бадана,  
Катары менен жыртылып,  
Калпактай нечен буланы,  
Калдайтып шамал учуруп,  
Капталга койуп өткөндө,  
Кара кан кетти чубуруп,  
Качып калды калдаңдап,  
Кайра тартып чуу койуп,  
Кылжейренге камчы уруп,  
Капталдан канын чубуртуп,  
Как далыга бир койсо,  
Калмак болчу жыгылып.  
Картайып калган Кылжейрен,  
Кара атка жетпей чойулуп,  
Качып барган калдайып,  
Калкалап жайсаң чогулуп,  
Казганактап котолоп,  
Калды коргоп койулуп.  
Алмамбет кебин эске алып,  
Ажыбай тилин чын алып,  
Кылжейренди талаага,  
Келген болсо бир барып,  
Кылжейрендин колтугу,  
Ачылбай калган кеп экен  
Акпай муунда суу калып.  
Кабырга башы кыйчылдак,  
Каткан анда тер калып,  
Талган тери болбосо,  
Кетирбейт эле куткарып!  
Кайра тартты кайран шер,  
Байгеге берген пулду алып.  
“Атаганат катыгүн,  
Таппапмын иштин тетигин,  
Чыгарын билсем калчанын,  
Чаппай койбой Куланы,  
Куткарат белем анда мен,  
Алдыма келип турганды!” - 
Эстеген сайын үшкүрүп,  
Эсепсиз баатыр муңканды.  
Ал кезекте Алмамбет,  
Ак кементай кийинип,  
Таанылып калар жери жок,  
Түк кишиге билинип,  
Көздөгөнү Коңурбай,  
Кездегени Шыпшайдар,  
Элге келбеди,  
Кутулуп Коңур кеткени.  
 
Жаш Айдар минген Мааникер,  
Жал -куйругу жайылып,  
Суулугу жерге салынып,  
Ооздук тиштеп кыйгачтап,  
Токтоно албай ыргыштап,  
Кирип келип чогууга,  
Жаш Айдар  туруп муну айтар:  
- Арстан Манас баштаган,  
Чогулуп турган алптарга,  
Кебим бар менин айтарга,  
Эки күн кийин калгамын,  
Аттар кайра тартканда,  
Үчүнчү күнү жөнөдүм,  
Кең Иленин бойунан,  
Буудандарга жеткенмин,  
Кайсы экени таанылбайт,  
Абдан таанып өткөнгө,  
Ала качып Мааникер,  
Алактап жүрүп таанытпайт,  
Он бир эле ат келет,  
Калгандары көрүнбөйт,  
Асты чыкты белеске,  
Азыраак калды чапкан ат,  
Бешимде жете келишке, - 
Айдардын кебин эл угуп,  
Чапкан ат келет дегенде,  
Токтоно албай удургуп,  
Бура тартты жаш Айдар,  
Мааникер менен бурулуп,  
Кайра тартып баратып,  
Карап койуп Сыргакты,  
Камчысын булгай дыр койуп.  
Анда Сыргак ойлонду,  
Ойлогону бул болду:  
 
“Айкөлүмдүн Аккула,  
Астыга чыгып алганбы?  
Алдынан тосуп алгын, - деп, 
Айтканы келе калганбы?  
Чыгыштын эли капташса,  
Бир чатакты салат, - деп,  
Же андай да жери барбы?” –  деп,  
Күлдүрдүн уулу Алыбай,  
Күлдүргүчү Ажыбай,  
Шууту менен Кутубай,  
Ырчы уул менен Бозуулду, - 
Алты эрди ээрчитип,  
Бастырды Сыргак жүрү, деп,  
Бастырарда кылчайып,  
Арстан шерге мындай дейт:  
- Аллам берген оорагың,  
Туу түбүнө жакындап,  
Дайарланып турарсың,  
Тилимди алсаң, арстаным,  
Айманбоз мине калсаңыз,  
Туу түбүнө жакындап,  
Дайарланып турсаңыз,  
Чукулга өтө курч эле,  
Бүргөдөй ыргып турчу эле.  
Укурук мойун, кең соору,  
Көркөмдүк жайы бар эле,  
Жаш Айдар бура тартканда,  
Дайарданып турууга,  
Белги бере кетти эле.  
Айтып койуп арстанга,  
Өңкөй кара кыйышып,  
Ок жетпес буудан минишип,  
Жеткилең Сыргак эр баштап,  
Каркыра өрдөп, айланып,  
Илебин көздөй баратат,  
Белестин чыгып кырына,  
Белдүүлөр дүрбү салышат,  
Аңгычакты Коңурбай  
Алдынан өттү алактап,  
Арстан Чубак баратат,  
Алдындагы Көктеке,  
Кош кулагы шалактап,  
Оо, шумдук эмне болду, деп,  
Ойго батып эр Сыргак:  
“Алоокенин Коңурбай,  
Алгара оозун бурган бейм?  
Арстан Чубак курбалдаш,  
Атасынын көрү, деп,  
Айыгышып кууган бейм?”  
Алдындагы Телкызыл,  
Айабай камчы салыптыр,  
Арстан Чубак Коңурга  
Куйрук улаш барыптыр.  
Көргөндө Чубак эмне дейт:  
- Баатырдын аты чоң Кула,  
Көрдүңбү аны, кана? –  дейт,  
Чубак оозун тарткыча,  
Ат дабырты дүпүлдөйт,  
Баатыр Чубак караса,  
Аккула келип калыптыр,  
Анын арты жагынан,  
Жолойдун аты Ачбуудан,  
Тай жарышып калыптыр.  
Чапкан аттар бурууда,  
Көрбөй калып Коңурбай,  
Өтө берген ар жакка,  
Бара түшүп Коңурбай,  
Кылчайып артын караса,  
Жолойдун аты Ачбуудан,  
Айабай арыш алыптыр,  
Арбыта чуркап салыптыр,  
Алгара менен сыздырып,  
Коңурбай жете барыптыр,  
“Чыккан экен Ачбуудан,  
Эми алдына жылкыны,  
Өткөрбөймүн мен турсам”, - 
Дегенди ойго алыптыр.  
Ана-мына дегиче,  
Ачып -көздү жумганча,  
Эр Төштүктүн Чалкуйрук,  
Кирип келди такымдап,  
Анда Коңур муну айтат:  
- Буруттун тийбе атына,  
Бөөдөсүнөн чыр чыгат,  
Чалкуйрук алдын тосоттоп,  
Коңурбай атка болуптур,  
Сыргактын кебин угуп тур,  
Сегиз баатыр биригип,  
Аккуланын артынан  
Ат дүбүртүн салыптыр,  
Жаныбарың Аккула,  
Анчейин арыш жайыптыр.  
Төрт туйагы Куланын,  
Тийген жери билинбейт,  
Кереге бойу жар келсе,  
Канаты бардай илинбейт,  
Ат күүсүнө чыдабай,  
Үстүндөгү баланын  
Эки этеги дирилдейт,  
Жазылып жал- куйругу,  
Тал-тал болуп бириндейт.  
Анда Сыргак эмне дейт,  
Акыл сөз айтып мындай дейт:  
- Баатырлар, сүрөөн салбаңар,  
Манастап ураан чакырып,  
Бир балаага калбаңар.  
Артыбызда биздердин,  
Хан Коңурбай калча бар,  
Келет эле бул кезге,  
Аккуланын өткөнүн,  
Билбей калган жайы бар,  
Ат караанын көрсөтпөй,  
Тегеректеп калыңар,  
Таанылбайт минген атыңар,  
Башкача жабуу жаптыңар,  
Шибердин белин ашканда,  
Улуу жолго салбайлы,  
Бөксөдөн тайып калбайлы,  
Чоң бөктөрдөн чыкканда,  
Анан атты жандайлы, - 
Баарысын кабыл алыптыр,  
Сүрөөнчүгө көрсөтпөй,  
Тегеректеп Кула атты,  
Тетири жолго салыптыр,  
Чубак, Сыргак жанашат,  
Калган алтоо жете албай,  
Караандаша келатат.  
Түз жандоого киргенде,  
Көөдөнгө шамал тийгенде,  
Сыдырым шамал жел менен,  
Сызып баратат чоң Кула,  
Өзүнүн чаңы бөлүнүп,  
Учуп барат чоң Кула,  
Телкызыл менен Көктеке,  
Өксүп калды бир кыйла,  
Ошол кезде чыгыптыр,  
Куу Коңурбай туу кырга,  
Ачбууданга таң калып,  
“Анык күлүк экен –  деп,  
Жалгыз жылкы жанашпай,  
Озуп келген экен, - деп,  
Сай буудандар сандалып,  
Мүдүрүлүп ыргалып,  
Артта калган экен”, - деп,  
Териге сыйбай кубанып,  
Камсыз болуп калыптыр,  
Канжасын колго алыптыр,  
Кызыл оттук кытайча,  
Кырып алды жер кууга,  
Канжасын салып оозуна,  
Мойнун буруп караса,  
Жаш Айдар өтүп баратат,  
Жапыс тумшук туурада,  
“Кызыталак буруттун,  
Мааникерин алайын,  
Үстүндөгү Айдарды,  
Бир кемерге тыгайын!”  
Деп Коңурбай көрөдү.  
Кара атка салып камчыны,  
Калдалаңдап жөнөдү,  
Жөнөгөнүн Коңурдун  
Байкап Айдар көргөнү:  
“Кастыгы менде экен, - деп,  
Кез келип калсам калчага,  
Бөөдө өлүп кетем” -деп,  
Буруу жолго салыптыр,  
Бурулуп кетип калыптыр.  
Кара ат менен калдаңдап,  
Каралжын тону далдаңдап,  
Болжоп чыкчу жеринен,  
Чыга калса салбаңдап,  
Айдар тургай эме жок,  
Көрүнгөн көзгө караан жок.  
Кайда кеткен Айдар? –  деп,  
Кайрылып дүрбү салыптыр,  
Хан Коңур карап алыптыр,  
Алдындагы кеткендер,  
Утур келип калыптыр.  
Көрүнө түштү көзүнө  
Аккуланын карааны,  
Аркасында элдерди,  
Бу кимдер деп карады,  
Чубак, Сыргак баш болуп,  
Сегизи кетип барады!  
“Куланы куусам жете, - деп,  
Сегизин андан кантем? –  деп,  
Булар бөксө салыптыр,  
Өндүргө салып сур атты,  
Өткөрүп кетсем экен” –  деп.  
Ачууланып Коңурбай,  
Жан алчуудай зарданып,  
Алдыга Кула кеткенге,  
Өлүүчүдөй арданып,  
Ачбуудандын артынан,  
Аргытып Коңур жеткени,  
Сүрөөн салып акырып,  
Суулуктан кармай өттү эми.  
Үзөңгү боого салыптыр,  
Арам нээт бул чочко,  
Айабай сүрөп алыптыр.  
Эңишке келсе зыргытып,  
Колун жерге тийгизбей,  
Кара ат менен сүйрөтүп,  
Өргө келсе өксүтүп,  
Суулуктан өйдө көтөрүп,  
Олураңдап калыптыр,  
Опсуз сүрүп алыптыр.  
Мына шунтип зор калча,  
Кулага жете барыптыр.  
Бөксөдөн түшкөн ойдуңда,  
Бөйрөктөн чыкты чоң калча,  
Муну көрүп эр Чубак,  
Куланы урган камчылап:  
- Тизгинди жыйдыр, койо бер! –  деп,  
Балага катуу айкырат,  
Манастап салып ураанды,  
Бардыгы тегиз бакырат.  
Ай-талааны бир алды,  
Ат туйагы дабырттап,  
Куйрук -жалы чачылып,  
Кула учуп баратты,  
Бурулуп жолго салганча,  
Ачбуудан жетип жанашты.  
Чылбырдан Сыргак кармады,  
Чымырканып Кула атты,  
Сүйрөтмөк тургай Аккула,  
Телкызылдын астына,  
Өтө койуп баратты.  
Кара ат менен сүйрөтчү,  
Карматты калча адатты,  
Өткөрбөй карыш алдыга,  
Коңурбайды жадатты,  
Коо  болуп, орто ачылды,  
Эл бөлүнүп чачылды.  
Ошондо, көрүп айкөлүң,  
Эң эле жаман шашылды,  
Алдында минген Айманбоз,  
Араандай оозу ачылды,  
Мааникер менен жаш Айдар,  
Жете келип аркадан,  
Урматтуу күлүк Куланын,  
Чылбырына асылды.  
- Айдарым, чылбыр алгын, - деп,  
Үзөңгү боого салгын, - деп,  
Жандай түшүп Кулага,  
Соорусу көпкөн экен –  деп,  
Ушинтпесем, бекер, - деп,  
Май сооруга бир сайды,  
Баатырдын аты Аккула,  
Кабыргасы как Кула,  
Эмеле койо бергендей,  
Ыргыштады ошондо,  
Эми канаттуу учуп жете албайт,  
Байкап көрсөк, Кула атка,  
Мааникер менен Аккула,  
Тең чуркады жанаша.  
- Баланы майып кылбасын,  
Чылбырын аттын бек карма! –  
Желдей сызып ошондо,  
Жетип келди байракка,  
Муну мындай таштайлы,  
Чатакташып Жолойдун,  
Качышынан баштайлы.